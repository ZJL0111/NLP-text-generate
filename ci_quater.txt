和岘	导引
气和玉烛，睿化著鸿明。
缇管一阳生。
郊禋盛礼燔柴毕，旋轸凤凰城。
森罗仪卫振华缨。
载路溢欢声。
皇图大业超前古，垂象泰阶平。
岁时丰衍，九土乐升平。
睹寰海澄清。
道高尧舜垂衣治，日月并文明。
嘉禾甘露登歌荐，云物焕祥经。
兢兢惕惕持谦德，未许禅云亭。

和岘	六州
严夜警，铜莲漏迟迟。
清禁肃，森陛戟，羽卫俨皇闱。
角声励，钲鼓攸宜。
金管成雅奏，逐吹逶迤。
荐苍璧，郊祀神祗。
属景运纯禧。
京坻丰衍，群材乐育，诸侯述职，盛德服蛮夷。
殊祥萃，九苞丹凤来仪。
膏露降，和气洽，三秀焕灵芝。
鸿猷播，史册相辉。
张四维。
卜世永固丕基。
敷玄化，荡荡无为。
合尧舜文思。
混并寰宇，休牛归马，销金偃革，蹈咏庆昌期。

和岘	十二时・忆少年
承宝运，驯致隆平。
鸿庆被寰瀛。
时清俗阜，治定功成。
遐迩咏由庚。
严郊祀，文物声明。
会天正、星拱奏严更。
布羽仪簪缨。
宸心虔洁，明德播惟馨。
动苍冥。
神降享精诚。
燔柴半，万乘移天仗，肃銮辂旋衡。
千官云拥，群后葵倾。
玉帛旅明庭。
韶濩荐，金奏谐声。
集休亨。
皇泽浃黎庶，普率洽恩荣。
仰钦元后，睿圣贯三灵。
万邦宁。
景贶福千龄。

王禹	点绛唇
雨恨云愁，江南依旧称佳丽。
水村渔市。
一缕孤烟细。
天际征鸿，遥认行如缀。
平生事。
此时凝睇。
谁会凭阑意。

苏易简	越江吟
神仙神仙瑶池宴。
片片。
碧桃零落春风晚。
翠云开处，隐隐金舆挽。
玉麟背冷清风远。

寇准	甘草子
春早。
柳丝无力，低拂清门道。
暖日笼啼鸟。
初坼桃花小。
遥望碧天净如扫。
曳一缕、轻烟缥缈。
堪惜流年谢芳草。
任玉壶倾倒。

寇准	踏莎行
春色将阑，莺声渐老。
红英落尽青梅小。
画堂人静雨蒙蒙，屏山半掩馀香袅。
密约沈沈，离情杳杳。
菱花尘满慵将照。
倚楼无语欲销魂，长空黯淡连芳草。

寇准	阳关引
塞草烟光阔。
渭水波声咽。
春朝雨霁轻尘歇。
征鞍发。
指青青杨柳，又是轻攀折。
动黯然、知有後会甚时节。
更尽一杯酒，歌一阕。
叹人生，最难欢聚易离别。
且莫辞沉醉，听取阳关彻。
念故人、千里自此共明月。

寇准	点绛唇
水陌轻寒，社公雨足东风慢。
定巢新燕。
湿雨穿花转。
象尺熏炉，拂晓停针线。
愁蛾浅。
飞红零乱。
侧卧珠帘卷。

寇准	江南春・秋风清
波渺渺，柳依依。
孤村芳草远，斜日杏花飞。
江南春尽离肠远，苹满汀洲人未归。

寇准	夜度娘
烟波渺渺一千里，白苹香散东风起。
日暮汀洲一望时，柔情不断如春水。

钱惟演	木兰花・玉楼春
城上风光莺语乱。
城下烟波春拍岸。
绿杨芳草几时休，泪眼愁肠先已断。
情怀渐变成衰晚。
鸾鉴朱颜惊暗换。
昔年多病厌芳尊，今日芳尊惟恐浅。

钱惟演	玉楼春
锦箨参差朱槛曲。
露濯文犀和粉绿。
未容浓翠伴桃红，已许纤枝留凤宿。
嫩似春荑明似玉。
一寸芳心谁管束。
劝君速吃莫踟蹰，看被南风吹作竹。

陈尧佐	踏莎行
二社良辰，千家庭院。
翩翩又见新来燕。
凤凰巢稳许为邻，潇湘烟暝来何晚。
乱入红楼，低飞绿岸。
画梁时拂歌尘散。
为谁归去为谁来，主人恩重珠帘卷。

潘阆	酒泉子
长忆钱塘，不是人寰是天上。
万家掩映翠微间。
处处水潺潺。
异花四季当窗放。
出入分明在屏障。
别来隋柳几经秋。
何日得重游。

潘阆	酒泉子
长忆钱塘，临水傍山三百寺。
僧房携杖遍曾游。
闲话觉忘忧。
檀楼阁云霞畔。
钟梵清宵彻天汉。
别来遥礼祗焚香。
便恐是西方。

潘阆	酒泉子
长忆西湖，湖上春来无限景。
吴姬个个是神仙。
兢泛木兰船。
楼台簇簇疑蓬岛。
野人祗合其中老。
别来已是二十年。
东望眼将穿。

潘阆	酒泉子
长忆西湖，尽日凭阑楼上望。
三三两两钓鱼舟。
岛屿正清秋。
笛声依约芦花里。
白鸟成行忽惊起。
别来闲整钓鱼竿。
思入水云寒。

潘阆	酒泉子
长忆孤山，山在湖心如黛簇。
僧房四面向湖开。
轻棹去还来。
芰荷香喷连云阁。
阁上清声檐下铎。
别来尘土污人衣。
空役梦魂飞。

潘阆	酒泉子
长忆西山，灵隐寺前三竺後。
冷泉亭上旧曾游。
三伏似清秋。
白猿时见攀高树。
长啸一声何处去。
别来几向画阑看。
终是欠峰峦。

潘阆	酒泉子
长忆高峰，峰上塔高尘世外。
昔年独上最高层。
月出见觚棱。
举头咫尺疑天汉。
星斗分明在身畔。
别来无翼可飞腾。
何日得重登。

潘阆	酒泉子
长忆吴山，山上森森吴相庙。
庙前江水怒为涛。
千古恨犹高。
寒鸦日暮鸣还聚。
时有阴云笼殿宇。
别来有负谒灵祠。
遥奠酒盈卮。

潘阆	酒泉子
长忆龙山，日月宫中谁得到。
宫中旦暮听潮声。
台殿竹风清。
门前岁岁生灵草。
人采食之多不老。
别来已白数茎头。
早晚却重游。

潘阆	酒泉子
长忆观潮，满郭人争江上望。
来疑沧海尽成空。
万面鼓声中。
弄涛儿向涛头立。
手把红旗旗不湿。
别来几向梦中看。
梦觉尚心寒。

潘阆	扫市舞
出砒霜，价钱可。
赢得拨灰兼弄火。
畅杀我。

丁谓	凤栖梧・蝶恋花
十二层楼春色早。
三殿笙歌，九陌风光好。
堤柳岸花连复道。
玉梯相对开蓬岛。
莺啭乔林鱼在藻。
太液微波，绿斗王孙草。
南阙万人瞻羽葆。
後天祝圣天难老。

丁谓	凤栖梧・蝶恋花
朱阙玉城通阆苑。
月桂星榆，春色无深浅。
潇瑟篌笙仙客宴。
蟠桃花满蓬莱殿。
九色明霞裁羽扇。
云雾为车，鸾鹤骖雕辇。
路指瑶池归去晚。
壶中日月如天远。

林逋	相思令・相思儿令
吴山青。
越山青。
两岸青山相对迎。
争忍有离情。
君泪盈。
妾泪盈。
罗带同心结未成。
江边潮已平。

林逋	点绛唇
金谷年年，乱生春色谁为主。
馀花落处。
满地和烟雨。
又是离歌，一阕长亭暮。
王孙去。
萋萋无数。
南北东西路。

林逋	霜天晓角
冰清霜洁。
昨夜梅花发。
甚处玉龙三弄，声摇动、枝头月。
梦绝。
金兽爇。
晓寒兰烬灭。
要卷珠帘清赏，且莫扫、阶前雪。

林逋	瑞鹧鸪
众芳摇落独鲜妍。
占尽风情向小园。
疏影横斜水清浅，暗香浮动月黄昏。
寒禽欲下先偷眼，粉蝶如知合断魂。
幸有微吟可相狎，不须檀板共金尊。

杨亿	少年游
江南节物，水昏云淡，飞雪满前村。
千寻翠岭，一枝芳艳，迢递寄归人。
寿阳妆罢，冰姿玉态，的的写天真。
等闲风雨又纷纷。
更忍向、笛中闻。

陈亚	生查子
朝庭数擢贤，旋占凌霄路。
自是郁陶人，险难无移处。
也知没药疗饥寒，食薄何相误。
大幅纸连粘，甘草归田赋。

陈亚	生查子
相思意已深，白纸书难足。
字字苦参商，故要槟郎读。
分明记得约当归，远至樱桃熟。
何事菊花时，犹未回乡曲。

陈亚	生查子
小院雨馀凉，石竹风生砌。
罢扇尽从容，半下纱厨睡。
起来闲坐北亭中，滴尽真珠泪。
为念婿辛勤，去折蟾宫桂。

陈亚	生查子
浪荡去未来，踯躅花频换。
可惜石榴裙，兰麝香销半。
琵琶闲抱理相思，必拨朱弦断。
拟续断朱弦，待这冤家看。

夏竦	喜迁莺
霞散绮，月沈钩。
帘卷未央楼。
夜凉河汉截天流。
宫阙锁清秋。
瑶阶曙。
金盘露。
凤髓香和烟雾。
三千珠翠拥宸游。
水殿按《凉州》。

夏竦	鹧鸪天
镇日无心扫黛眉。
临行愁见理征衣。
尊前只恐伤郎意，阁泪汪汪不敢垂。
停宝马，捧瑶卮。
相斟相劝忍分离。
不如饮待奴先醉，图得不知郎去时。

聂冠卿	多丽
想人生，美景良辰堪惜。
问其间、赏心乐事，就中难是并得。
况东城、凤台沙苑，泛晴波、浅照金碧。
露洗华桐，烟霏丝柳，绿阴摇曳，荡春一色。
画堂迥、玉簪琼佩，高会尽词客。
清欢久、重然绛蜡，别就瑶席。
有翩若轻鸿体态，暮为行雨标格。
逞朱唇、缓歌妖丽，似听流莺乱花隔。
慢舞萦回，娇鬟低，腰肢纤细困无力。
忍分散、彩云归後，何处更寻觅。
休辞醉，明月好花，莫谩轻掷。

李遵	望汉月・忆汉月
黄菊一丛临砌。
颗颗露珠装缀。
独教冷落向秋天，恨东君不曾留意。
雕阑新雨霁。
绿藓上，乱铺金蕊。
此花开後更无花，愿爱惜、莫同桃李。

李遵	滴滴金
帝城五夜宴游歇。
残灯外、看残月。
都人犹在醉乡中，听更漏初彻。
行乐已成闲话说。
如春梦、觉时节。
大家同约探春行，问甚花先发。

范仲淹	苏幕遮
碧云天，黄叶地。
秋色连波，波上寒烟翠。
山映斜阳天接水。
芳草无情，更在斜阳外。
黯乡魂，追旅思。
夜夜除非，好梦留人睡。
明月楼高休独倚。
酒入愁肠，化作相思泪。

范仲淹	渔家傲
塞下秋来风景异。
衡阳雁去无留意。
四面边声连角起。
千嶂里。
长烟落日孤城闭。
浊酒一杯家万里。
燕然未勒归无计。
羌管悠悠霜满地。
人不寐。
将军白发征夫泪。

范仲淹	御街行
纷纷堕叶飘香砌。
夜寂静、寒声碎。
真珠帘卷玉楼空，天淡银河垂地。
年年今夜，月华如练，长是人千里。
愁肠已断无由醉。
酒未到、先成泪。
残灯明灭枕头欹。
谙尽孤眠滋味。
都来此事，眉间心上，无计相回避。

范仲淹	剔银灯
昨夜因看蜀志。
笑曹操、孙权、刘备。
用尽机关，徒劳心力，只得三分天地。
屈指细寻思，争如共、刘伶一醉。
人世都无百岁。
少痴呆、老成尪悴。
只有中间，些子少年，忍把浮名牵系。
一品与千金，问白发、如何回避。

范仲淹	定风波
罗绮满城春欲暮。
百花洲上寻芳去。
浦映□花花映浦。
无尽处。
恍然身入桃源路。
莫怪山翁聊逸豫。
功名得丧归时数。
莺解新声蝶解舞。
天赋与。
争教我辈无欢绪。

沈邈	剔银灯
一夜隋河风劲。
霜湿水天如镜。
古柳堤长，寒烟不起，波上月无流影。
那堪频听。
疏星外、离鸿相应。
须信道、情多是病。
酒未到、愁肠还醒。
数叠兰衾，馀香未减，甚时枕鸳重并。
教伊须更。
将盟誓、後约言定。

沈邈	剔银灯
江上秋高霜早。
云静月华如扫。
候雁初飞，啼螀正苦，又是黄花衰草。
等闲临照。
潘郎鬓、星星易老。
那堪更、酒醒孤棹。
望千里、长安西笑。
臂上妆痕，胸前泪粉，暗惹离愁多少。
此情谁表。
除非是、重相见了。

杨适1	长相思
南山明。
北山明。
中有长亭号丈亭。
沙边供送迎。
东江清。
西江清。
海上潮来两岸平。
行人分棹行。

柳永	黄莺儿
园林晴昼春谁主。
暖律潜催，幽谷暄和，黄鹂翩翩，乍迁芳树。
观露湿缕金衣，叶映如簧语。
晓来枝上绵蛮，似把芳心、深意低诉。
无据。
乍出暖烟来，又趁游蜂去。
恣狂踪迹，两两相呼，终朝雾吟风舞。
当上苑柳秾时，别馆花深处。
此际海燕偏饶，都把韶光与。

柳永	玉女摇仙佩
飞琼伴侣，偶别珠宫，未返神仙行缀。
取次梳妆，寻常言语，有得几多姝丽。
拟把名花比。
恐旁人笑我，谈何容易。
细思算、奇葩艳卉，惟是深红浅白而已。
争如这多情，占得人间，千娇百媚。
须信画堂绣阁，皓月清风，忍把光阴轻弃。
自古及今、佳人才子，少得当年双美。
且恁相偎依。
未消得、怜我多才多艺。
愿奶奶、兰心蕙性，枕前言下，表余深意。
为盟誓。
今生断不孤鸳被。

柳永	雪梅香
景萧索，危楼独立面晴空。
动悲秋情绪，当时宋玉应同。
渔市孤烟袅寒碧，水村残叶舞愁红。
楚天阔，浪浸斜阳，千里溶溶。
临风。
想佳丽，别後愁颜，镇敛眉峰。
可惜当年，顿乖雨迹云踪。
雅态妍姿正欢洽，落花流水忽西东。
无聊恨、相思意，尽分付征鸿。

柳永	尾犯
夜雨滴空阶，孤馆梦回，情绪萧索。
一片闲愁，想丹青难貌。
秋渐老、蛩声正苦，夜将阑、灯花旋落。
最无端处，总把良宵，祗恁孤眠却。
佳人应怪我，别後寡信轻诺。
记得当初，翦香云为约。
甚时向、幽闺深处，按新词、流霞共酌。
再同欢笑，肯把金玉珠珍博。

柳永	早梅芳・喜迁莺
海霞红，山烟翠。
故都风景繁华地。
谯门画戟，下临万井，金碧楼台相倚。
芰荷浦溆，杨柳汀洲，映虹桥倒影，兰舟飞棹，游人聚散，一片湖光里。
汉元侯，自从破虏征蛮，峻陟枢庭贵。
筹帷厌久，盛年昼锦，归来吾乡我里。
铃斋少讼，宴馆多欢，未周星，便恐皇家，图任勋贤，又作登庸计。

柳永	斗百花
飒飒霜飘鸳瓦，翠幕轻寒微透，长门深锁悄悄，满庭秋色将晚。
眼看菊蕊，重阳泪落如珠，长是淹残粉面。
鸾辂音尘远。
无险幽恨，寄情空殢纨扇。
应是帝王，当初怪妾辞辇。
陡顿今来，宫中第一妖娆，却道昭阳飞燕。

柳永	斗百花
煦色韶光明媚。
轻霭低笼芳树。
池塘浅蘸烟芜，帘幕闲垂风絮。
春困厌厌，抛掷斗草工夫，冷落踏青心绪。
终日卮朱户。
远恨绵绵，淑景迟迟难度。
年少傅粉，依前醉眠何处。
深院无人，黄昏乍拆秋千，空锁满庭花雨。

柳永	斗百花
满搦宫腰纤细。
年纪方当笄岁。
刚被风流沾惹，与合垂杨双髻。
初学严妆，如描似削身材，怯雨羞云情意。
举措多娇媚。
争奈心性，未会先怜佳婿。
长是夜深，不肯便入鸳被。
与解罗裳，盈盈背立银釭，却道你但先睡。

柳永	甘草子
秋暮。
乱洒衰荷，颗颗真珠雨。
雨过月华生，冷彻鸳鸯浦。
池长凭阑愁无侣。
奈此个、单栖情绪。
却傍金笼共鹦鹉。
念粉郎言语。

柳永	甘草子
秋尽。
叶翦红绡，砌菊遗金粉。
雁字一行来，还有边庭信。
飘散露华清风紧。
动翠幕、晓寒犹嫩。
中酒残妆慵整顿。
聚两眉离恨。

柳永	送征衣
过韶阳。
璇枢电绕，华渚虹流，运应千载会昌。
罄寰宇、荐殊祥。
吾皇。
诞弥月，瑶图缵庆，玉叶腾芳。
并景贶、三灵眷，挺英哲、掩前王。
迂年年、嘉节清和，颁率土称觞。
无间要荒华夏，尽万里、走梯航。
彤庭舜张大乐，禹会群方。
行。
望上国，山呼鳌，遥炉香。
竟就日、瞻云献寿，指南山、等无疆。
愿巍巍、宝历鸿基，齐天地遥长。

柳永	昼夜乐
洞房记得初相遇。
便只合、长相聚。
何期小会幽欢，变作离情别绪。
况值阑珊春色暮。
对满目、乱花狂絮。
直恐好风光，尽随伊归去。
一场寂寞凭谁诉。
算前言、总轻负。
早知恁地难拼，悔不当时留住。
其奈风流端正外，更别有、系人心处。
一日不思量，也攒眉千度。

柳永	昼夜乐
秀香家住桃花径。
算神仙、才堪并。
层波细翦明眸，腻玉圆搓素颈。
爱把歌喉当筵逞。
遏天边，乱云愁凝。
言语似娇莺，一声声堪听。
洞房饮散帘帏静。
拥香衾、欢心称。
金炉麝袅青烟，凤帐烛摇红影。
无限狂心乘酒兴。
这欢娱、渐入嘉景。
犹自怨邻鸡，道秋宵不永。

柳永	柳腰轻
英英妙舞腰肢软。
章台柳、昭阳燕。
锦衣冠盖，绮堂筵会，是处千金争选。
顾香砌、丝管初调，倚轻风、佩环微颤。
乍入霓裳促遍。
逞盈盈、渐催檀板。
慢垂霞袖，急趋莲步，进退奇容千变。
算何止、倾国倾城，暂回眸、万人肠断。

柳永	西江月
凤额绣帘高卷，兽环朱户频摇。
两竿红日上花梢。
春睡厌厌难觉。
好梦狂随飞絮，闲愁浓胜香醪。
不成雨暮与云朝。
又是韶光过了。

柳永	倾杯乐
禁漏花深，绣工日永，蕙风布暖。
变韶景、都门十二，元宵三五，银蟾光满。
连云复道凌飞观。
耸皇居丽，嘉气瑞烟葱。
翠华宵幸，是处层城阆苑。
龙凤烛、交光星汉。
对咫尺鳌山开羽扇。
会乐府两籍神仙，梨园四部弦管。
向晓色、都人未散。
盈万井、山呼鳌。
愿岁岁，天仗里、长瞻凤辇。

柳永	笛家弄・笛家
花发西园，草薰南陌，韶光明媚，乍晴轻暖清明後。
水嬉舟动，禊饮筵开，银塘似染，金堤如绣。
是处王孙，几多游妓，往往携纤手。
遣离人、对嘉景，触目伤怀，尽成感旧。
别久。
帝城当日，兰堂夜烛，百万呼卢，画阁春风，十千沽酒。
未省、宴处能忘管弦，醉里不寻花柳。
岂知秦楼，玉箫声断，前事难重偶。
空遗恨，望仙乡，一饷消凝，泪沾襟袖。

柳永	倾杯乐
皓月初圆，暮云飘散，分明夜色如晴昼。
渐消尽、醺醺残酒。
危阁迥、凉生襟袖。
追旧事、一饷凭阑久。
如何媚容艳态，抵死孤欢偶。
朝思暮想，自家空恁添清瘦。
算到头、谁与伸剖。
向道我别来，为伊牵系，度岁经年，偷眼觑、也不忍觑花柳。
可惜恁、好景良宵，未曾略展双眉暂开口。
问甚时与你，深怜痛惜还依旧。

柳永	迎新春
管变青律，帝里阳和新布。
晴景回轻煦。
庆嘉节、当三五。
列华灯、千门万户。
遍九陌、罗绮香风微度。
十里然绛树。
鳌山耸、喧天潇鼓。
渐天如水，素月当午。
香径里、绝缨掷果无数。
更阑烛影花阴下，少年人、往往奇遇。
太平时、朝野多欢民康阜。
随分良聚。
堪对此景，争忍独醒归去。

柳永	曲玉管
陇首云飞，江边日晚，烟波满目凭阑久。
立望关河萧索，千里清秋。
忍凝眸。
杳杳神京，盈盈仙子，别来锦字终难偶。
断雁无凭，冉冉飞下汀洲。
思悠悠。
暗想当初，有多少、幽欢佳会，岂知聚散难期，翻成雨恨云愁。
阻追游。
每登山临水，惹起平生心事，一场消黯，永日无言，却下层楼。

柳永	满朝欢
花隔铜壶，露晞金掌，都门十二清晓。
帝里风光烂漫，偏爱春杪。
烟轻昼永，引莺啭上林，鱼游灵沼。
巷陌乍晴，香尘染惹，垂杨芳草。
因念秦楼彩凤，楚观朝云，往惜曾迷歌笑。
别来岁久，偶忆欢盟重到。
人面桃花，未知何处，但掩朱扉悄悄。
尽日伫立无言，赢得凄凉怀抱。

柳永	梦还京
夜来匆匆饮散，枕背灯睡。
酒力全轻，醉魂易醒，风揭帘栊，梦断披衣重起。
悄无寐。
追悔当初，绣阁话别太容易。
日许时、犹阻归计。
甚况味。
旅馆虚度残岁。
想娇媚。
那里独守鸳帏静，永漏迢迢，也应暗同此意。

柳永	凤衔杯
有美瑶卿能染翰。
千里寄、小诗长简。
想初襞苔笺，旋挥翠管红窗畔。
渐玉箸、银钩满。
锦囊收，犀轴卷。
常珍重、小斋吟玩。
更宝若珠玑，置之怀袖时时看。
似频见、千娇面。

柳永	凤衔杯
追悔当初孤深愿。
经年价、两成幽怨。
任越水吴山，似屏如障堪游玩。
奈独自、慵抬眼。
赏烟花，听弦管。
图欢笑、转加肠断。
更时展丹青，强拈书信频频看。
又争似、亲相见。

柳永	鹤冲天
闲窗漏永，月冷霜华堕。
悄悄下帘幕，残灯火。
再三追往事，离魂乱、愁肠锁。
无语沉吟坐。
好天好景，未省展眉则个。
从前早是多成破。
何况经岁月，相抛亸。
假使重相见，还得似、旧时麽。
悔恨无计那。
迢迢良夜，自家只恁摧挫。

柳永	受恩深
雅致装庭宇。
黄花开淡泞。
细香明艳尽天与。
助秀色堪餐，向晓自有真珠露。
刚被金钱妒。
拟买断秋天，容易独步。
粉蝶无情蜂已去。
要上金尊，惟有诗人曾许。
待宴赏重阳，恁时尽把芳心吐。
陶令轻回顾。
免憔悴东篱，冷烟寒雨。

柳永	看花回
屈指劳生百岁期。
荣瘁相随。
利牵名惹逡巡过，奈两轮、玉走金飞。
红颜成白发，极品何为。
尘事常多雅会稀。
忍不开眉。
画堂歌管深深处，难忘酒盏花枝。
醉乡风景好，携手同归。

柳永	看花回
玉墄金阶舞舜干。
朝野多欢。
九衢三市风光丽，正万家、急管繁弦。
凤楼临绮陌，嘉气非烟。
雅俗熙熙物态妍。
忍负芳年。
笑筵歌席连昏昼，任旗亭、斗酒十千。
赏心何处好，惟有尊前。

柳永	柳初新
东郊向晓星杓亚。
报帝里、春来也。
柳抬烟眼，花匀露脸，渐觉绿娇红姹。
妆点层台芳榭。
运神功、丹青无价。
别有尧阶试罢。
新郎君、成行如画。
杏园风细，桃花浪暖，竞喜羽迁鳞化。
遍九陌、相将游冶。
骤香尘、宝鞍骄马。

柳永	两同心
嫩脸修蛾，淡匀轻扫。
最爱学、宫体梳妆，偏能做、文人谈笑。
绮筵前、舞燕歌云，别有轻妙。
饮散玉炉烟袅。
洞房悄悄。
锦帐里、低语偏浓，银烛下、细看俱好。
那人人，昨夜分明，许伊偕老。

柳永	两同心
伫立东风，断魂南国。
花光媚、春醉琼楼，蟾彩迥、夜游香陌。
忆当时、酒恋花迷，役损词客。
别有眼长腰搦。
痛怜深惜。
鸳会阻、夕雨凄飞，锦书断、暮云凝碧。
想别来，好景良时，也应相忆。

柳永	女冠子
断云残雨。
洒微凉、生轩户。
动清籁、萧萧庭树。
银河浓淡，华星明灭，轻云时度。
莎阶寂静无睹。
幽蛩切切秋吟苦。
疏篁一径，流萤几点，飞来又去。
对月临风，空恁无眠耿耿，暗想旧日牵情处。
绮罗丛里，有人人、那回饮散，略曾谐鸳侣。
因循忍便睽阻。
相思不得长相聚。
好天良夜，无端惹起，千愁万绪。

柳永	玉楼春
昭华夜醮连清曙。
金殿霓旌笼瑞雾。
九枝擎烛灿繁星，百和焚香抽翠缕。
香罗荐地延真驭。
万乘凝旒听秘语。
卜年无用考灵龟，从此乾坤齐历数。

柳永	玉楼春
凤楼郁郁呈嘉瑞。
降圣覃恩延四裔。
醮台清夜洞天严，公宴凌晨箫鼓沸。
保生酒劝椒香腻。
延寿带垂金缕细。
几行鹭望尧云，齐共南山呼万岁。

柳永	玉楼春
皇都今夕知何夕。
特地风光盈绮陌。
金丝玉管咽春空，蜡炬兰灯烧晓色。
凤楼十二神仙宅。
珠履三千鹭客。
金吾不禁六街游，狂杀云踪并雨迹。

柳永	玉楼春
星闱上笏金章贵。
重委外台疏近侍。
百常天阁旧通班，九岁国储新上计。
太仓日富中邦最。
宣室夜思前席对。
归心怡悦酒肠宽，不泛千锺应不醉。

柳永	玉楼春
阆风歧路连银阙。
曾许金桃容易窃。
乌龙未睡定惊猜，鹦鹉能言防漏泄。
匆匆纵得邻香雪。
窗隔残烟帘映月。
别来也拟不思量，争奈馀香犹未歇。

柳永	金蕉叶
厌厌夜饮平阳第。
添银烛、旋呼佳丽。
巧笑难禁，艳歌无间声相继。
准拟幕天席地。
金蕉叶泛金波齐，未更阑、已尽狂醉。
就中有个风流，暗向灯光底。
恼遍两行珠翠。

柳永	惜春郎
玉肌琼艳新妆饰。
好壮观歌席。
潘妃宝钏，阿娇金屋，应也消得。
属和新词多俊格。
敢共我敌。
恨少年、枉费疏狂，不早与伊相识。

柳永	传花枝
平生自负，风流才调。
口儿里、道知张陈赵。
唱新词，改难令，总知颠倒。
解刷扮，能ㄋ嗽，表里都峭。
每遇著、饮席歌筵，人人尽道。
可惜许老了。
阎罗大伯曾教来，道人生、但不须烦恼。
遇良辰，当美景，追欢买笑。
剩活取百十年，只恁厮好。
若限满、鬼使来追，待倩个、掩通著到。

柳永	雨霖铃
寒蝉凄切。
对长亭晚，骤雨初歇。
都门帐饮无绪，留恋处、兰舟催发。
执手相看泪眼，竟无语凝噎。
念去去、千里烟波，暮霭沈沈楚天阔。
多情自古伤离别。
更那堪、冷落清秋节。
今宵酒醒何处，杨柳岸、晓风残月。
此去经年，应是良辰、好景虚设。
便纵有、千种风情，更与何人说。

柳永	定风波
伫立长堤，淡荡晚风起。
骤雨歇、极目萧疏，塞柳万株，掩映箭波千里。
走舟车向此，人人奔名竞利。
念荡子、终日驱驱，争觉乡关转迢递。
何意。
绣阁轻抛，锦字难逢，等闲度岁。
奈泛泛旅迹，厌厌病绪，迩来谙尽，宦游滋味。
此情怀、纵写香笺，凭谁与寄。
算孟光、争得知我，继日添憔悴。

柳永	尉迟杯
宠佳丽。
算九衢红粉皆难比。
天然嫩脸修蛾，不假施朱描翠。
盈盈秋水。
恣雅态、欲语先娇媚。
每相逢、月夕花朝，自有怜才深意。
绸缪凤枕鸳被。
深深处、琼枝玉树相倚。
困极欢馀，芙蓉帐暖，别是恼人情味。
风流事、难逢双美。
况已断、香云为盟誓。
且相将、共乐平生，未肯轻分连理。

柳永	慢卷绸
闲窗烛暗，孤帏夜永，枕难成寐。
细屈指寻思，旧事前欢，都来未尽，平生深意。
到得如今，万般追悔。
空只添憔悴。
对好景良辰，皱著眉儿，成甚滋味。
红茵翠被。
当时事、一一堪垂泪。
怎生得依前，似恁偎香倚暖，抱著日高犹睡。
算得伊家，也应随分，烦恼心儿里。
又争似从前，淡淡相看，免恁牵系。

柳永	征部乐
雅欢幽会，良辰可惜虚抛掷。
每追念、狂踪旧迹。
长祗恁、愁闷朝夕。
凭谁去、花衢觅。
细说此中端的。
道向我、转觉厌厌，役梦劳魂苦相忆。
须知最有，风前月下，心事始终难得。
但愿我、虫虫心下，把人看待，长是初相识。
况渐逢春色。
便是有、举场消息。
待这回、好好怜伊，更不轻离拆。

柳永	佳人醉
暮景萧萧雨霁。
云淡天高风细。
正月华如水。
金波银汉，潋滟无际。
冷浸书帷梦断，却披衣重起。
临轩砌。
素光遥指。
因念翠蛾，杳隔音尘何处，相望同千里。
尽凝睇。
厌厌无寐。
渐晓雕阑独倚。

柳永	迷仙引
才过笄年，初绾云鬟，便学歌舞。
席上尊前，王孙随分相许。
算等闲、酬一笑，便千金慵觑。
常祗恐、容易蕣华偷换，光阴虚度。
已受君恩顾。
好与花为主。
万里丹霄，何妨携手同归去。
永弃却、烟花伴侣。
免教人见妾，朝云暮雨。

柳永	御街行
燔柴烟断星河曙。
宝辇回天步。
端门羽卫簇雕阑，六乐舜韶先举。
鹤书飞下，鸡竿高耸，恩霈均寰寓。
赤霜袍烂飘香雾。
喜色成春煦。
九仪三事仰天颜，八彩旋生眉宇。
椿龄无尽，萝图有庆，常作乾坤主。

柳永	御街行
前时小饮春庭院。
悔放笙歌散。
归来中夜酒醺醺，惹起旧愁无限。
虽看坠楼换马，争奈不是鸳鸯伴。
朦胧暗想如花面。
欲梦还惊断。
和衣拥被不成眠，一枕万回千转。
惟有画梁，新来双燕，彻曙闻长叹。

柳永	归朝欢
别岸扁舟三两只。
葭苇萧萧风淅淅。
沙汀宿雁破烟飞，溪桥残月和霜白。
渐渐分曙色。
路遥山远多行役。
往来人，只轮双桨，尽是利名客。
一望乡关烟水隔。
转觉归心生羽翼。
愁云恨雨两牵萦，新春残腊相催逼。
岁华都瞬息。
浪萍风梗诚何益。
归去来，玉楼深处，有个人相忆。

柳永	采莲令
月华收，云淡霜天曙。
西征客、此时情苦。
翠娥执手送临歧，轧轧开朱户。
千娇面、盈盈伫立，无言有泪，断肠争忍回顾。
一叶兰舟，便恁急桨凌波去。
贪行色、岂知离绪。
万般方寸，但饮恨，脉脉同谁语。
更回首、重城不见，寒江天外，隐隐两三烟树。

柳永	秋夜月・相见欢
当初聚散。
便唤作、无由再逢伊面。
近日来、不期而会重欢宴。
向尊前、闲暇里，敛著眉儿长叹。
惹起旧愁无限。
盈盈泪眼。
漫向我耳边，作万般幽怨。
奈你自家心下，有事难见。
待信真个，恁别无萦绊。
不免收心，共伊长远。

柳永	巫山一段云
六六真游洞，三三物外天。
九班麟稳破非烟。
何处按云轩。
昨夜麻姑陪宴。
又话蓬莱清浅。
几回山脚弄云涛。
仿佛见金鳌。

柳永	巫山一段云
琪树罗三殿，金龙抱九关。
上清真籍总群仙。
朝拜五云间。
昨夜紫微诏下。
急唤天书使者。
令瑶检降彤霞。
重到汉皇家。

柳永	巫山一段云
清旦朝金母，斜阳醉玉龟。
天风摇曳六铢衣。
鹤背觉孤危。
贪看海蟾狂戏。
不道九关齐闭。
相将何处寄良宵。
还去访三茅。

柳永	巫山一段云
阆苑年华永，嬉游别是情。
人间三度见河清。
一番碧桃成。
金母忍将轻摘。
留宴鳌峰真客。
红狵闲卧吠斜阳。
方朔敢偷尝。

柳永	巫山一段云
萧氏贤夫妇，茅家好弟兄。
羽轮飙驾赴层城。
高会尽仙卿。
一曲云谣为寿。
倒尽金壶碧酒。
醺酣争撼白榆花。
踏碎九光霞。

柳永	婆罗门令
昨宵里、恁和衣睡。
今宵里、又恁和衣睡。
小饮归来，初更过、醺醺醉。
中夜後、何事还惊起。
霜天冷，风细细。
触疏窗、闪闪灯摇曳。
空床展转重追想，云雨梦、任枕难继。
寸心万绪，咫尺千里。
好景良天，彼此空有相怜意。
未有相怜计。

柳永	法曲献仙音
追想秦楼心事，当年便约，于飞比翼。
每恨临歧处，正携手、翻成云雨离拆。
念倚玉偎香，前事顿轻掷。
惯怜惜。
饶心性，镇厌厌多病，柳腰花态娇无力。
早是乍清减，别後忍教愁寂。
记取盟言，少孜煎、剩好将息。
遇佳景、临风对月，事须时恁相忆。

柳永	西平乐
尽日凭高目，脉脉春情绪。
嘉景清明渐近，时节轻寒乍暖，天气才晴又雨。
烟光淡荡，妆点平芜远树。
黯凝伫。
台榭好、莺燕语。
正是和风丽日，几许繁红嫩绿，雅称嬉游去。
奈阻隔、寻芳伴侣。
秦楼凤吹，楚馆云约，空怅望、在何处。
寂寞韶华暗度。
可堪向晚，村落声声杜宇。

柳永	凤栖梧・蝶恋花
帘下清歌帘外宴。
虽爱新声，不见如花面。
牙板数敲珠一串，梁尘暗落琉璃盏。
桐树花深孤凤怨。
渐遏遥天，不放行云散。
坐上少年听不惯。
玉山未倒肠先断。

柳永	凤栖梧・蝶恋花
伫倚危楼风细细。
望极春愁，黯黯生天际。
草色烟光残照里。
无言谁会凭阑意。
拟把疏狂图一醉。
对酒当歌，强乐还无味。
衣带渐宽终不悔。
为伊消得人憔悴。

柳永	凤栖梧・蝶恋花
蜀锦地衣丝步障。
屈曲回廊，静夜闲寻访。
玉砌雕阑新月上。
朱扉半掩人相望。
旋暖熏炉温斗帐。
玉树琼枝，迤逦相偎傍。
酒力渐浓春思荡。
鸳鸯绣被翻红浪。

柳永	法曲第二・法曲
青翼传情，香径偷期，自觉当初草草。
未省同衾枕，便轻许相将，平生欢笑。
怎生向、人间好事到头少。
漫悔懊。
细追思，恨从前容易，致得恩爱成烦恼。
心下事千种，尽凭音耗。
以此萦牵，等伊来、自家向道。
洎相见，喜欢存问，又还忘了。

柳永	秋蕊香引
留不得。
光阴催促，奈芳兰歇，好花谢，惟顷刻。
彩云易散琉璃脆，验前事端的。
风月夜，几处前踪旧迹。
忍思忆。
这回望断，永作终天隔。
向仙岛，归冥路，两无消息。

柳永	一寸金
井络天开，剑岭云横控西夏。
地胜异、锦里风流，蚕市繁华，簇簇歌台舞榭。
雅俗多游赏，轻裘俊、靓妆艳冶。
当春昼，摸石江边，浣花溪畔景如画。
梦应三刀，桥名万里，中和政多暇。
仗汉节、揽辔澄清，高掩武侯勋业，文翁风化。
台鼎须贤久，方镇静、又思命驾。
空遗爱，两蜀三川，异日成嘉话。

柳永	永遇乐
薰风解愠，昼景清和，新霁时候。
火德流光，萝图荐祉，累庆金枝秀。
璇枢绕电，华渚流虹，是日挺生元后。
缵唐虞垂拱，千载应期，万灵敷佑。
殊方异域，争贡琛赆，架巘航波奔凑。
三殿称觞，九仪就列，韶頀锵金奏。
藩侯瞻望彤庭，亲携僚吏，竞歌元首。
祝尧龄、北极齐尊，南山共久。

柳永	永遇乐
天阁英游，内朝密侍，当世荣遇。
汉守分麾，尧庭请瑞，方面凭心膂。
风驰千骑，云拥双旌，向晓洞开严署。
拥朱轓、喜色欢声，处处竞歌来暮。
吴王旧国，今古江山秀异，人烟繁富。
甘雨车行，仁风扇动，雅称安黎庶。
棠郊成政，槐府登贤，非久定须归去。
且乘闲、孙阁长开，融尊盛举。

柳永	卜算子
江风渐老，汀蕙半凋，满目败红衰翠。
楚客登临，正是暮秋天气。
引疏砧、断续残阳里。
对晚景、伤怀念远，新愁旧恨相继。
脉脉人千里。
念两处风情，万重烟水。
雨歇天高，望断翠峰十二。
尽无言、谁会凭高意。
纵写得、离肠万种，奈归云谁寄。

柳永	鹊桥仙
届征途，携书剑，迢迢匹马东去。
惨离怀，嗟少年易分难聚。
佳人方恁缱绻，便忍分鸳侣。
当媚景，算密意幽欢，尽成轻负。
此际寸肠万绪。
惨愁颜、断魂无语。
和泪眼、片时几番回顾。
伤心脉脉谁诉。
但黯然凝伫。
暮烟寒雨。
望秦楼何处。

柳永	浪淘沙
梦觉、透窗风一线，寒灯吹息。
那堪酒醒，又闻空阶，夜雨频滴。
嗟因循、久作天涯客。
负佳人、几许盟言，便忍把、从前欢会，陡顿翻成忧戚。
愁极。
再三追思，洞房深处，几度饮散歌阑，香暖鸳鸯被，岂暂时疏散，费伊心力。
云尤雨，有万般千种，相怜相惜。
恰到如今，天长漏永，无端自家疏隔。
知何时、却拥秦云态，愿低帏昵枕，轻轻细说与，江乡夜夜，数寒更思忆。

柳永	夏云峰
宴堂深。
轩楹雨，轻压暑气低沈。
花洞彩舟泛，坐绕清浔。
楚台风快，湘簟冷、永日披襟。
坐久觉、疏弦脆管，时换新音。
越娥兰态蕙心。
逞妖艳、昵欢邀宠难禁。
筵上笑歌间发，履交侵。
醉乡归处，须尽兴、满酌高吟。
向此免、名缰利锁，虚费光阴。

柳永	浪淘沙令
有个人人。
飞燕精神。
急锵环佩上华裀。
促拍尽随红袖举，风柳腰身。
簌簌轻裙。
妙尽尖新。
曲终独立敛香尘。
应是西施娇困也，眉黛双颦。

柳永	荔枝香
甚处寻芳赏翠，归去晚。
缓步罗袜生尘，来绕琼筵看。
金缕霞衣轻褪，似觉春游倦。
遥认，众里盈盈好身段。
拟回首，又伫立、帘帏畔。
素脸红眉，时揭盖头微见。
笑整金翘，一点芳心在娇眼。
王孙空恁肠断。

柳永	古倾杯・倾杯乐
冻水消痕，晓风生暖，春满东郊道。
迟迟淑景，烟和露润，偏绕长堤芳草。
断鸿隐隐归飞，江天杳杳。
遥山变色，妆眉淡扫。
目极千里，闲倚危樯迥眺。
动几许、伤春怀抱。
念何处、韶阳偏早。
想帝里看看，名园芳树，烂漫莺花好。
追思往昔年少。
继日恁、把酒听歌，量金买笑。
别後暗负，光阴多少。

柳永	倾杯・倾杯乐
离宴殷勤，兰舟凝滞，看看送行南浦。
情知道世上，难使皓月长圆，彩云镇聚。
算人生、悲莫悲於轻别，最苦正欢娱，便分鸳侣。
泪流琼脸，梨花一枝春带雨。
惨黛蛾、盈盈无绪。
共黯然消魂，重携纤手，话别临行，犹自再三、问道君须去。
频耳畔低语。
知多少、他日深盟，平生丹素。
从今尽把凭鳞羽。

柳永	破阵乐
露花倒影，烟芜蘸碧，灵沼波暖。
金柳摇风树树，系彩舫龙舟遥岸。
千步虹桥，参差雁齿，直趋水殿。
绕金堤、曼衍鱼龙戏，簇娇春罗绮，喧天丝管。
霁色荣光，望中似睹，蓬莱清浅。
时见。
凤辇宸游，鸾觞禊饮，临翠水、开镐宴。
两两轻舠飞画楫，竞夺锦标霞烂。
罄欢娱，歌鱼藻，徘徊宛转。
别有盈盈游女，各委明珠，争收翠羽，相将归远。
渐觉云海沈沈，洞天日晚。

柳永	双声子
晚天萧索，断蓬踪迹，乘兴兰棹东游。
三吴风景，姑苏台榭，牢落暮霭初收。
夫差旧国，香径没、徒有荒丘。
繁华处，悄无睹，惟闻麋鹿呦呦。
想当年、空运筹决战，图王取霸无休。
江山如画，云涛烟浪，翻输范蠡扁舟。
验前经旧史，嗟漫载、当日风流。
斜阳暮草茫茫，尽成万古遗愁。

柳永	阳台路
楚天晚。
坠冷枫败叶，疏红零乱。
冒征尘、匹马驱驱，愁见水遥山远。
追念少年时，正恁凤帏，倚香偎暖。
嬉游惯。
又岂知、前欢云雨分散。
此际空劳回首，望帝里、难收泪眼。
暮烟衰草，算暗锁、路歧无限。
今宵又、依前寄宿，甚处苇村山馆。
寒灯畔。
夜厌厌、凭何消遣。

柳永	内家娇
煦景朝升，烟光昼敛，疏雨夜来新霁。
垂杨艳杏，丝软霞轻，绣出芳郊明媚。
处处踏青斗草，人人眷红偎翠。
奈少年、自有新愁旧恨，消遣无计。
帝里。
风光当此际。
正好恁携佳丽。
阻归程迢递。
奈好景难留，旧欢顿弃。
早是伤春情绪，那堪困人天气。
但赢得、独立高原，断魂一饷凝睇。

柳永	二郎神
炎光谢。
过暮雨、芳尘轻洒。
乍露冷风清庭户，爽天如水，玉钩遥挂。
应是星娥嗟久阻，叙旧约、飙轮欲驾。
极目处、微云暗度，耿耿银河高泻。
闲雅。
须知此景，古今无价。
运巧思、穿针楼上女，抬粉面、云鬟相亚。
钿合金钗私语处，算谁在、回廊影下。
愿天上人间，占得欢娱，年年今夜。

柳永	醉蓬莱
渐亭皋叶下，陇首云飞，素秋新霁。
华阙中天，锁葱葱佳气。
嫩菊黄深，拒霜红浅，近宝阶香砌。
玉宇无尘，金茎有露，碧天如水。
正值升平，万几多暇，夜色澄鲜，漏声迢递。
南极星中，有老人呈瑞。
此际宸游，凤辇何处，度管弦清脆。
太液波翻，披香帘卷，月明风细。

柳永	宣清
残月朦胧，小宴阑珊，归来轻寒凛凛。
背银釭、孤馆乍眠，拥重衾、醉魄犹噤。
永漏频传，前欢已去，离愁一枕。
暗寻思、旧追游，神京风物如锦。
念掷果朋侪，绝缨宴会，当时曾痛饮。
命舞燕翩翻，歌珠贯串，向玳筵前，尽是神仙流品。
至更阑、疏狂转甚。
更相将、凤帏鸳寝。
玉钗乱横，任散尽高阳，这欢娱、甚时重恁。

柳永	锦堂春・锦堂春慢
坠髻慵梳，愁蛾懒画，心绪是事阑珊。
觉新来憔悴，金缕衣宽。
认得这疏狂意下，向人诮譬如闲。
把芳容整顿，恁地轻孤，争忍心安。
依前过了旧约，甚当初赚我，偷翦云鬟。
几时得归来，香阁深关。
待伊要、尤云殢雨，缠绣衾、不与同欢。
尽更深、款款问伊，今後敢更无端。

柳永	定风波
自春来、惨绿愁红，芳心是事可可。
日上花梢，莺穿柳带，犹压香衾卧。
暖酥消，腻云。
终日厌厌倦梳裹。
无那。
恨薄情一去，音书无个。
早知恁麽。
悔当初、不把雕鞍锁。
向鸡窗、只与蛮笺象管，拘束教吟课。
镇相随，莫抛躲。
针线闲拈伴伊坐。
和我。
免使年少，光阴虚过。

柳永	诉衷情近
雨晴气爽，伫立江楼望处。
澄明远水生光，重叠暮山耸翠。
遥认断桥幽径，隐隐渔村，向晚孤烟起。
残阳里。
脉脉朱阑静倚。
黯然情绪，未饮先如醉。
愁无际。
暮云过了，秋光老尽，故人千里。
竟日空凝睇。

柳永	诉衷情近
景阑昼永，渐入清和气序。
榆钱飘满闲阶，莲叶嫩生翠沼。
遥望水边幽径，山崦孤村，是处园林好。
闲情悄。
绮陌游人渐少。
少年风韵，自觉随春老。
追前好。
帝城信阻，天涯目断，暮云芳草。
伫立空残照。

柳永	留客住
偶登眺。
凭小阑、艳阳时节，乍晴天气，是处闲花芳草。
遥山万叠云散，涨海千里，潮平波浩渺。
烟村院落，是谁家绿树，数声啼鸟。
旅情悄。
远信沈沈，离魂杳杳。
对景伤怀，度日无言谁表。
惆怅旧欢何处，後约难凭，看看春又老。
盈盈泪眼，望仙乡，隐隐断霞残照。

柳永	迎春乐
近来憔悴人惊怪。
为别後、相思煞。
我前生、负你愁烦债。
便苦恁难开解。
良夜永、牵情无计奈。
锦被里、馀香犹在。
怎得依前灯下，恣意怜娇态。

柳永	隔帘听
咫尺凤衾鸳帐，欲去无因到。
虾须窣地重门悄。
认绣履频移，洞房杳杳。
强语笑。
逞如簧、再三轻巧。
梳妆早。
琵琶闲抱。
爱品相思调。
声声似把芳心告。
隔帘听，赢得断肠多少。
恁烦恼。
除非共伊知道。

柳永	凤归云
恋帝里，金谷园林，平康巷陌，触处繁华，连日疏狂，未尝轻负，寸心双眼。
况佳人、尽天外行云，掌上飞燕。
向玳筵、一一皆妙选。
长是因酒沈迷，被花萦绊。
更可惜、淑景亭台，暑天枕簟。
霜月夜凉，雪霰朝飞，一岁风光，尽堪随分，俊游清宴。
算浮生事，瞬息光阴，锱铢名宦。
正欢笑，试恁暂时分散。
却是恨雨愁云，地遥天远。

柳永	抛球乐
晓来天气浓淡，微雨轻洒。
近清明，风絮巷陌，烟草池塘，尽堪图画。
艳杏暖、妆脸匀开，弱柳困、宫腰低亚。
是处丽质盈盈，巧笑嬉嬉，手簇秋千架。
戏彩球罗绶，金鸡芥羽，少年驰骋，芳郊绿野。
占断五陵游，奏脆管、繁弦声和雅。
向名园深处，争泥画轮，竞羁宝马。
取次罗列杯盘，就芳树、绿阴红影下。
舞婆娑，歌宛转，仿佛莺娇燕姹。
寸珠片玉，争似此、浓欢无价。
任他美酒，十千一斗，饮竭仍解金貂贳。
恣幕天席地，陶陶尽醉太平，且乐唐虞景化。
须信艳阳天，看未足、已觉莺花谢。
对绿蚁翠蛾，怎忍轻舍。

柳永	集贤宾・接贤宾
小楼深巷狂游遍，罗绮成丛。
就中堪人属意，最是虫虫。
有画难描雅态，无花可比芳容。
几回饮散良宵永，鸳衾暖、凤枕香浓。
算得人间天上，惟有两心同。
近来云雨忽西东。
诮恼损情悰。
纵然偷期暗会，长是匆匆。
争似和鸣偕老，免教敛翠啼红。
眼前时、暂疏欢宴，盟言在、更莫忡忡。
待作真个宅院，方信有初终。

柳永	人娇
当日相逢，便有怜才深意。
歌筵罢、偶同鸳被。
别来光景，看看经岁。
昨夜里、方把旧欢重继。
晓月将沈，征骖已鞴。
愁肠乱、又还分袂。
良辰好景，恨浮名牵系。
无分得、与你恣情浓睡。

柳永	思归乐
天幕清和堪宴聚。
想得尽、高阳俦侣。
皓齿善歌长袖舞。
渐引入、醉乡深处。
晚岁光阴能几许。
这巧宦、不须多取。
共君把酒听杜宇。
解再三、劝人归去。

柳永	应天长
残蝉渐绝。
傍碧砌修梧，败叶微脱。
风露凄清，正是登高时节。
东篱霜乍结。
绽金蕊、嫩香堪折。
聚宴处，落帽风流，未饶前哲。
把酒与君说。
恁好景佳辰，怎忍虚设。
休效牛山，空对江天凝咽。
尘劳无暂歇。
遇良会、剩偷欢悦。
歌声阕。
杯兴方浓，莫便中辍。

柳永	合欢带
身材儿、早是妖娆。
算风措、实难描。
一个肌肤浑似玉，更都来、占了千娇。
妍歌艳舞，莺惭巧舌，柳妒纤腰。
自相逢，便觉韩娥价减，飞燕声消。
桃花零落，溪水潺湲，重寻仙径非遥。
莫道千金酬一笑，便明珠、万斛须邀。
檀郎幸有，凌云词赋，掷果风标。
况当年，便好相携，凤楼深处吹箫。

柳永	少年游
长安古道马迟迟。
高柳乱蝉栖。
夕阳岛外，秋风原上，目断四天垂。
归云一去无踪迹，何处是前期。
狎兴生疏，酒徒萧索，不似去年时。

柳永	少年游
参差烟树灞陵桥。
风物尽前朝。
衰杨古柳，几经攀折，憔悴楚宫腰。
夕阳闲淡秋光老，离思满蘅皋。
一曲阳关，断肠声尽，独自凭兰桡。

柳永	少年游
层波潋滟远山横。
一笑一倾城。
酒容红嫩，歌喉清丽，百媚坐中生。
墙头马上初相见，不准拟、恁多情。
昨夜杯阑，洞房深处，特地快逢迎。

柳永	少年游
世间尤物意中人。
轻细好腰身。
香帏睡起，发妆酒酽，红脸杏花春。
娇多爱把齐纨扇，和笑掩朱唇。
心性温柔，品流详雅，不称在风尘。

柳永	少年游
淡黄衫子郁金裙。
长忆个人人。
文谈闲雅，歌喉清丽，举措好精神。
当初为倚深深宠，无个事、爱娇嗔。
想得别来，旧家模样，只是翠蛾颦。

柳永	少年游
铃斋无讼宴游频。
罗绮簇簪绅。
施朱傅粉，丰肌清骨，容态尽天真。
舞裀歌扇花光里，翻回雪、驻行云。
绮席阑珊，凤灯明灭，谁是意中人。

柳永	少年游
帘垂深院冷萧萧。
花外漏声遥。
青灯未灭，红窗闲卧，魂梦去迢迢。
薄情漫有归消息，鸳鸯被、半香消。
试问伊家，阿谁心绪，禁得恁无憀。

柳永	少年游
一生赢得是凄凉。
追前事、暗心伤。
好天良夜，深屏香被，争忍便相忘。
王孙动是经年去，贪迷恋、有何长。
万种千般，把伊情分，颠倒尽猜量。

柳永	少年游
日高花榭懒梳头。
无语倚妆楼。
修眉敛黛，遥山横翠，相对结春愁。
王孙走马长楸陌，贪迷恋、少年游。
似恁疏狂，费人拘管，争似不风流。

柳永	少年游
佳人巧笑值千金。
当日偶情深。
几回饮散，灯残香暖，好事尽鸳衾。
如今万水千山阻，魂杳杳、信沈沈。
孤棹烟波，小楼风月，两处一般心。

柳永	长相思
画鼓喧街，兰灯满市，皎月初照严城。
清都绛阙夜景，风传银箭，露叆金茎。
巷陌纵横。
过平康款辔，缓听歌声。
凤烛荧荧。
那人家、未掩香屏。
向罗绮丛中，认得依稀旧日，雅态轻盈。
娇波艳冶，巧笑依然，有意相迎。
墙头马上，漫迟留、难写深诚。
又岂知、名宦拘检，年来减尽风情。

柳永	尾犯
晴烟幂幂。
渐东郊芳草，染成轻碧。
野塘风暖，游鱼动触，冰嘶微坼。
几行断雁，旋次第、归霜碛。
咏新诗，手拈江梅，故人赠我春色。
似此光阴催逼。
念浮生、不满百。
虽照人轩冕，润屋珠金，於身何益。
一种劳心力。
图利禄，殆非长策。
除是恁、点检笙歌，访寻罗绮消得。

柳永	木兰花・玉楼春
心娘自小能歌舞。
举意动容皆济楚。
解教天上念奴羞，不怕掌中飞燕妒。
玲珑绣扇花藏语。
宛转香茵云衬步。
王孙若拟赠千金，只在画楼东畔住。

柳永	木兰花・玉楼春
佳娘捧板花钿簇。
唱出新声群艳伏。
金鹅扇掩调累累，文杏梁高尘簌簌。
鸾吟凤啸清相续。
管裂弦焦争可逐。
何当夜召入连昌，飞上九天歌一曲。

柳永	木兰花・玉楼春
虫娘举措皆温润。
每到婆娑偏恃俊。
香檀敲缓玉纤迟，画鼓声催莲步紧。
贪为顾盼夸风韵。
往往曲终情未尽。
坐中年少暗消魂，争问青鸾家远近。

柳永	木兰花・玉楼春
酥娘一搦腰肢袅。
回雪萦尘皆尽妙。
几多狎客看无厌，一辈舞童功不到。
星眸顾指精神峭。
罗袖迎风身段小。
而今长大懒婆娑，只要千金酬一笑。

柳永	驻马听
凤枕鸾帷。
二三载，如鱼似水相知。
良天好景，深怜多爱，无非尽意依随。
奈何伊。
恣性灵、忒煞些儿。
无事孜煎，万回千度，怎忍分离。
而今渐行渐远，渐觉虽悔难追。
漫寄消寄息，终久奚为。
也拟重论缱绻，争奈翻覆思维。
纵再会，只恐恩情，难似当时。

柳永	诉衷情
一声画角日西曛。
催促掩朱门。
不堪更倚危阑，肠断已消魂。
年渐晚，雁空频。
问无因。
思心欲碎，愁泪难收，又是黄昏。

柳永	戚氏
晚秋天。
一霎微雨洒庭轩。
槛菊萧疏，井梧零乱惹残烟。
凄然。
望江关。
飞云黯淡夕阳间。
当时宋玉悲感，向此临水与登山。
远道迢递，行人凄楚，倦听陇水潺。
正蝉吟败叶，蛩响衰草，相应喧喧。
孤馆度日如年。
风露渐变，悄悄至更阑。
长天净，绛河清浅，皓月婵娟。
思绵绵。
夜永对景，那堪屈指，暗想从前。
未名未禄，绮陌红楼，往往经岁迁延。
帝里风光好，当年少日，暮宴朝欢。
况有狂朋怪侣，遇当歌、对酒竞留连。
别来迅景如梭，旧游似梦，烟水程何限。
念利名、憔悴长萦绊。
追往事、空惨愁颜。
漏箭移、稍觉轻寒。
渐呜咽、画角数声残。
对闲窗畔，停灯向晓，抱影无眠。

柳永	轮台子
一枕清宵好梦，可惜被、邻鸡唤觉。
匆匆策马登途，满目淡烟衰草。
前驱风触鸣珂，过霜林、渐觉惊栖鸟。
冒征尘远况，自古凄凉长安道。
行行又历孤村，楚天阔、望中未晓。
念劳生，惜芳年壮岁，离多欢少。
叹断梗难停，暮云渐杳。
但黯黯魂消，寸肠凭谁表。
恁驱驱、何时是了。
又争似、却返瑶京，重买千金笑。

柳永	引驾行
虹收残雨。
蝉嘶败柳长堤暮。
背都门、动消黯，西风片帆轻举。
愁睹。
泛画鹢翩翩，灵龟隐隐下前浦。
忍回首、佳人渐远，想高城、隔烟树。
几许。
秦楼永昼，谢阁连宵奇遇。
算赠笑千金，酬歌百琲，尽成轻负。
南顾。
念吴邦越国，风烟萧索在何处。
独自个、千山万水，指天涯去。

柳永	望远行
绣帏睡起。
残妆浅，无绪匀红补翠。
藻井凝尘，金梯铺藓，寂寞凤楼十二。
风絮纷纷，烟芜苒苒，永日画阑，沈吟独倚。
望远行，南陌春残悄归骑。
凝睇。
消遣离愁无计。
但暗掷、金钗买醉。
对好景、空饮香醪，争奈转添珠泪。
待伊游冶归来，故故解放翠羽，轻裙重系。
见纤腰，图信人憔悴。

柳永	彩云归
蘅皋向晚舣轻航。
卸云帆、水驿鱼乡。
当暮天、霁色如晴昼，江练静、皎月飞光。
那堪听、远村羌管，引离人断肠。
此际浪萍风梗，度岁茫茫。
堪伤。
朝欢暮宴，被多情、赋与凄凉。
别来最苦，襟袖依约，尚有馀香。
算得伊、鸳衾凤枕，夜永争不思量。
牵情处，惟有临歧，一句难忘。

柳永	洞仙歌
佳景留心惯。
况少年彼此，风情非浅。
有笙歌巷陌，绮罗庭院。
倾城巧笑如花面。
恣雅态、明眸回美盼。
同心绾。
算国艳仙材，翻恨相逢晚。
缱绻。
洞房悄悄，绣被重重，夜永欢馀，共有海约山盟，记得翠云偷翦。
和鸣彩凤于飞燕。
间柳径花阴携手遍。
情眷恋。
向其间、密约轻怜事何限。
忍聚散。
况已结深深愿。
愿人间天上，暮云朝雨长相见。

柳永	离别难
花谢水流倏忽，嗟年少光阴。
有天然、蕙质兰心。
美韶容、何啻值千金。
便因甚、翠弱红衰，缠绵香体，都不胜任。
算神仙、五色灵丹无验，中路委瓶簪。
人悄悄，夜沈沈。
闭香闺、永弃鸳衾。
想娇魂媚魄非远，纵洪都方士也难寻。
最苦是、好景良天，尊前歌笑，空想遗音。
望断处，杳杳巫峰十二，千古暮云深。

柳永	击梧桐
香靥深深，姿姿媚媚，雅格奇容天与。
自识伊来，便好看承，会得妖娆心素。
临歧再约同欢，定是都把、平生相许。
又恐恩情，易破难成，未免千般思虑。
近日书来，寒喧而已，苦没忉忉言语。
便认得、听人教当，拟把前言轻负。
见说兰台宋玉，多才多艺善词赋。
试与问、朝朝暮暮。
行云何处去。

柳永	夜半乐
冻云黯淡天气，扁舟一叶，乘兴离江渚。
渡万壑千岩，越溪深处。
怒涛渐息，樵风乍起，更闻商旅相呼。
片帆高举。
泛画鹢、翩翩过南浦。
望中酒旆闪闪，一簇烟村，数行霜树。
残日下，渔人鸣榔归去。
败荷零落，衰杨掩映，岸边两两三三，浣沙游女。
避行客、含羞笑相语。
到此因念，绣阁轻抛，浪萍难驻。
叹後约丁宁竟何据。
惨离怀，空恨岁晚归期阻。
凝泪眼、杳杳神京路。
断鸿声远长天暮。

柳永	祭天神
叹笑筵歌席轻抛亸。
背孤城、几舍烟村停画舸。
更深钓叟归来，数点残灯火。
被连绵宿酒醺醺，愁无那。
寂寞拥、重衾卧。
又闻得、行客扁舟过。
篷窗近，兰棹急，好梦还惊破。
念平生、单栖踪迹，多感情怀，到此厌厌，向晓披衣坐。

柳永	过涧歇近・过涧歇
淮楚。
旷望极，千里火云烧空，尽日西郊无雨。
厌行旅。
数幅轻帆旋落，舣棹蒹葭浦。
避畏景，两两舟人夜深语。
此际争可，便恁奔名竞利去。
九衢尘里，衣冠冒炎暑。
回首江乡，月观风亭，水边石上，幸有散发披襟处。

柳永	安公子
长川波潋滟。
楚乡淮岸迢递，一霎烟汀雨过，芳草青如染。
驱驱携书剑。
当此好天好景，自觉多愁多病，行役心情厌。
望处旷野沈沈，暮云黯黯。
行侵夜色，又是急桨投村店。
认去程将近，舟子相呼，遥指渔灯一点。

柳永	菊花新
欲掩香帏论缱绻。
先敛双蛾愁夜短。
催促少年郎，先去睡、鸳衾图暖。
须臾放了残针线。
脱罗裳、恣情无限。
留取帐前灯，时时待、看伊娇面。

柳永	过涧歇近・过涧歇
酒醒。
梦才觉，小阁香炭成煤，洞户银蟾移影。
人寂静。
夜永清寒，翠瓦霜凝。
疏帘风动，漏声隐隐，飘来转愁听。
怎向心绪，近日厌厌长似病。
凤楼咫尺，佳期杳无定。
展转无眠，粲枕冰冷。
香虬烟断，是谁与把重衾整。

柳永	轮台子
雾敛澄江，烟消蓝光碧。
彤霞衬遥天，掩映断续，半空残月。
孤村望处人寂寞，闻钓叟、甚处一声羌笛。
九疑山畔才雨过，斑竹作、血痕添色。
感行客。
翻思故国，恨因循阻隔。
路久沈消息。
正老松枯柏情如织。
闻野猿啼，愁听得。
见钓舟初出，芙蓉渡头，鸳鸯滩侧。
干名利禄终无益。
念岁岁间阻，迢迢紫陌。
翠蛾娇艳，从别後经今，花开柳拆伤魂魄。
利名牵役。
又争忍、把光景抛掷。

柳永	望汉月・忆汉月
明月明月明月。
争奈乍圆还缺。
恰如年少洞房人，暂欢会、依前离别。
小楼凭槛处，正是去年时节。
千里清光又依旧，奈夜永、厌厌人绝。

柳永	归去来
初过元宵三五。
慵困春情绪。
灯月阑珊嬉游处。
游人尽、厌欢聚。
凭仗如花女。
持杯谢、酒朋诗侣。
馀酲更不禁香醑。
歌筵罢、且归去。

柳永	燕归梁
织锦裁编写意深。
字值千金。
一回披玩一愁吟。
肠成结、泪盈襟。
幽欢已散前期远，无憀赖、是而今。
密凭归雁寄芳音。
恐冷落、旧时心。

柳永	八六子
如花貌。
当来便约，永结同心偕老。
为妙年、俊格聪明，凌厉多方怜爱，何期养成心性近，元来都不相表。
渐作分飞计料。
稍觉因情难供，恁殛恼。
争克罢同欢笑。
已是断弦尤续，覆水难收，常向人前诵谈，空遣时传音耗。
漫悔懊。
此事何时坏了。

柳永	长寿乐
尤红殢翠。
近日来、陡把狂心牵系。
罗绮丛中，笙歌筵上，有个人人可意。
解严妆巧笑，取次言谈成娇媚。
知几度、密约秦楼尽醉。
仍携手，眷恋香衾绣被。
情渐美。
算好把、夕雨朝云相继。
便是仙禁春深，御炉香袅，临轩亲试。
对天颜咫尺，定然魁甲登高第。
待恁时、等著回来贺喜。
好生地。
剩与我儿利市。

柳永	望海潮
东南形胜，三吴都会，钱塘自古繁华。
烟柳画桥，风帘翠幕，参差十万人家。
云树绕堤沙。
怒涛卷霜雪，天堑无涯。
市列珠玑，户盈罗绮竞豪奢。
重湖叠清嘉。
有三秋桂子，十里荷花。
羌管弄晴，菱歌泛夜，嬉嬉钓叟莲娃。
千骑拥高牙。
乘醉听箫鼓，吟赏烟霞。
异日图将好景，归去凤池夸。

柳永	如鱼水
轻霭浮空，乱峰倒影，潋滟十里银塘。
绕岸垂杨。
红楼朱阁相望。
芰荷香。
双双戏、鸳鸯。
乍雨过、兰芷汀洲，望中依约似潇湘。
风淡淡，水茫茫。
动一片晴光。
画舫相将。
盈盈红粉清商。
紫薇郎。
修禊饮、且乐仙乡。
更归去，遍历銮坡凤沼，此景也难忘。

柳永	如鱼水
帝里疏散，数载酒萦花系，九陌狂游。
良景对珍筵恼，佳人自有风流。
劝琼瓯。
绛唇启、歌发清幽。
被举措、艺足才高，在处别得艳姬留。
浮名利，拟拼休。
是非莫挂心头。
富贵岂尤人，时会高志须酬。
莫闲愁。
共绿蚁、红粉相尤。
向绣幄，醉倚芳姿睡，算除此外何求。

柳永	玉蝴蝶
望处雨收云断，凭阑悄悄，目送秋光。
晚景萧疏，堪动宋玉悲凉。
水风轻、苹花渐老，月露冷、梧叶飘黄。
遣情伤。
故人何在，烟水茫茫。
难忘。
文期酒会，几孤风月，屡变星霜。
海阔山遥，未知何处是潇湘。
念双燕、难凭远信，指暮天、空识归航。
黯相望。
断鸿声里，立尽斜阳。

柳永	玉蝴蝶
渐觉芳郊明媚，夜来膏雨，一洒尘埃。
满目浅桃深杏，露染风裁。
银塘静、鱼鳞簟展，烟岫翠、龟甲屏开。
殷晴雷。
云中鼓吹，游遍蓬莱。
徘徊。
隼前後，三千珠履，十二金钗。
雅俗熙熙，下车成宴尽春台。
好雍容、东山妓女，堪笑傲、北海尊。
且追陪。
凤池归去，那更重来。

柳永	玉蝴蝶
是处小街斜巷，烂游花馆，连醉瑶卮。
选得芳容端丽，冠绝吴姬。
绛唇轻、笑歌尽雅，莲步稳、举措皆奇。
出屏帏。
倚风情态，约素腰肢。
当时。
绮罗丛里，知名虽久，识面何迟。
见了千花万柳，比并不如伊。
未同欢、寸心暗许，欲话别、纤手重携。
结前期。
美人才子，合是相知。

柳永	玉蝴蝶
误入平康小巷，画檐深处，珠箔微褰。
罗绮丛中，偶认旧识婵娟。
翠眉开、娇横远岫，绿鬓、浓染春烟。
忆情牵。
粉墙曾恁，窥宋三年。
迁延。
珊瑚筵上，亲持犀管，旋叠香笺。
要索新词，人含笑立尊前。
按新声、珠喉渐稳，想旧意、波脸增妍。
苦留连。
凤衾鸳枕，忍负良天。

柳永	玉蝴蝶
淡荡素商行暮，远空雨歇，平野烟收。
满目江山，堪助楚客冥搜。
素光动、云涛涨晚，紫翠冷、霜巘横秋。
景清幽。
渚兰香谢，汀树红愁。
良俦。
西风吹帽，东篱携酒，共结欢游。
浅酌低吟，坐中俱是饮家流。
对残晖、登临休叹，赏令节、酩酊方酬。
且相留。
眼前尤物，盏里忘忧。

柳永	满江红
暮雨初收，长川静、征帆夜落。
临岛屿、蓼烟疏淡，苇风萧索。
几许渔人飞短艇，尽载灯火归村落。
遣行客、当此念回程，伤漂泊。
桐江好，烟漠漠。
波似染，山如削。
绕严陵滩畔，鹭飞鱼跃。
游宦区区成底事，平生况有云泉约。
归去来、一曲仲宣吟，从军乐。

柳永	满江红
访雨寻云，无非是、奇容艳色。
就中有、天真妖丽，自然标格。
恶发姿颜欢喜面，细追想处皆堪惜。
自别後、幽怨与闲愁，成堆积。
鳞鸿阻，无信息。
梦魂断，难寻觅。
尽思量，休又怎生休得。
谁恁多情凭向道，纵来相见且相忆。
便不成、常遣似如今，轻抛掷。

柳永	满江红
万恨千愁，将年少、衷肠牵系。
残梦断、酒醒孤馆，夜长无味。
可惜许枕前多少意，到如今两总无终始。
独自个、赢得不成眠，成憔悴。
添伤感，将何计。
空只恁，厌厌地。
无人处思量，几度垂泪。
不会得都来些子事，甚恁底死难拚弃。
待到头、终久问伊看，如何是。

柳永	满江红
匹马驱驱，摇征辔、溪边谷畔。
望斜日西照，渐沈山半。
两两栖禽归去急，对人相并声相唤。
似笑我、独自向长途，离魂乱。
中心事，多伤感。
人是宿，前村馆。
想鸳衾今夜，共他谁暖。
惟有枕前相思泪，背灯弹了依前满。
怎忘得、香阁共伊时，嫌更短。

柳永	洞仙歌
乘兴，闲泛兰舟，渺渺烟波东去。
淑气散幽香，满蕙兰汀渚。
绿芜平畹，和风轻暖，曲岸垂杨，隐隐隔、桃花圃。
芳树外，闪闪酒旗遥举。
羁旅。
渐入三吴风景，水村渔市。
闲思更远神京，抛掷幽会小欢何处。
不堪独倚危樯，凝情西望日边，繁华地、归程阻。
空自叹当时，言约无据。
伤心最苦。
伫立对、碧云将暮。
关河远，怎奈向、此时情绪。

柳永	引驾行
红尘紫陌，斜阳暮草长安道，是离人、断魂处，迢迢匹马西征。
新晴。
韶光明媚，轻烟淡薄和气暖，望花村、路隐映，摇鞭时过长亭。
愁生。
伤凤城仙子，别来千里重行行。
又记得临歧，泪眼湿、莲脸盈盈。
消凝。
花朝月夕，最苦冷落银屏。
想媚容、耿耿无眠，屈指已算回程。
相萦。
空万般思忆，争如归去睹倾城。
向绣帏、深处并枕，说如此牵情。

柳永	望远行
长空降瑞，寒风翦，淅淅瑶花初下。
乱飘僧舍，密洒歌楼，迤逦渐迷鸳瓦。
好是渔人，披得一蓑归去，江上晚来堪画。
满长安，高却旗亭酒价。
幽雅。
乘兴最宜访戴，泛小棹、越溪潇洒。
皓鹤夺鲜，白鹇失素，千里广铺寒野。
须信幽兰歌断，彤云收尽，别有瑶台琼榭。
放一轮明月，交光清夜。

柳永	八声甘州
对潇潇、暮雨洒江天，一番洗清秋。
渐霜风凄惨，关河冷落，残照当楼。
是处红衰翠减，苒苒物华休。
惟有长江水，无语东流。
不忍登高临远，望故乡渺邈，归思难收。
叹年来踪迹，何事苦淹留。
想佳人、妆楼望，误几回、天际识归舟。
争知我、倚阑干处，正恁凝愁。

柳永	临江仙
梦觉小庭院，冷风淅淅，疏雨潇潇。
绮窗外，秋声败叶狂飘。
心摇。
奈寒漏永，孤帏悄，泪烛空烧。
无端处，是绣衾鸳枕，闲过清宵。
萧条。
牵情系恨，争向年少偏饶。
觉新来、憔悴旧日风标。
魂消。
念欢娱事，烟波阻、後约方遥。
还经岁，问怎生禁得，如许无聊。

柳永	竹马子・竹马儿
登孤垒荒凉，危亭旷望，静临烟渚。
对雌霓挂雨，雄风拂槛，微收烦暑。
渐觉一叶惊秋，残蝉噪晚，素商时序。
览景想前欢，指神京，非雾非烟深处。
向此成追感，新愁易积，故人难聚。
凭高尽日凝伫。
赢得消魂无语。
极目霁霭霏微，暝鸦零乱，萧索江城暮。
南楼画角，又送残阳去。

柳永	小镇西・小镇西犯
意中有个人，芳颜二八。
天然俏、自来奸黠。
最奇绝。
是笑时、媚靥深深，百态千娇，再三偎著，再三香滑。
久离缺。
夜来魂梦里，尤花殢雪。
分明似旧家时节。
正欢悦。
被邻鸡唤起，一场寂寥，无眠向晓，空有半窗残月。

柳永	小镇西犯
水乡初禁火，青春未老。
芳菲满、柳汀烟岛。
波际红帏缥缈。
尽杯盘小。
歌祓禊，声声谐楚调。
路缭绕。
野桥新市里，花妓好。
引游人、兢来喧笑。
酩酊谁家年少。
信玉山倒。
家何处，落日眠芳草。

柳永	迷神引
一叶扁舟轻帆卷。
暂泊楚江南岸。
孤城暮角，引胡茄怨。
水茫茫，平沙雁、旋惊散。
烟敛寒林簇，画屏展。
天际遥山小，黛眉浅。
旧赏轻抛，到此成游宦。
觉客程劳，年光晚。
异乡风物，忍萧索、当愁眼。
帝城赊，秦楼阻，旅魂乱。
芳草连空阔，残照满。
佳人无消息，断云远。

柳永	促拍满路花
香靥融春雪，翠鬓亸秋烟。
楚腰纤细正笄年。
凤帏夜短，偏爱日高眠。
起来贪颠耍，只恁残却黛眉，不整花钿。
有时携手闲坐，偎倚绿窗前。
温柔情态尽人怜。
画堂春过，悄悄落花天。
最是娇痴处，尤殢檀郎，未教拆了秋千。

柳永	六么令
淡烟残照，摇曳溪光碧。
溪边浅桃深杏，迤逦染春色。
昨夜扁舟泊处，枕底当滩碛。
波声渔笛。
惊回好梦，梦里欲归归不得。
展转翻成无寐，因此伤行役。
思念多媚多娇，咫尺千山隔。
都为深情密爱，不忍轻离拆。
好天良夕。
鸳帷寂寞，算得也应暗相忆。

柳永	剔银灯
何事春工用意。
绣画出、万红千翠。
艳杏夭桃，垂杨芳草，各斗雨膏烟腻。
如斯佳致。
早晚是、读书天气。
渐渐园林明媚。
便好安排欢计。
论槛买花，盈车载酒，百琲千金邀妓。
何妨沈醉。
有人伴、日高春睡。

柳永	红窗听
如削肌肤红玉莹。
举措有、许多端正。
二年三岁同鸳寝。
表温柔心性。
别後无非良夜永。
如何向、名牵利役，归期未定。
算伊心里，却冤成薄幸。

柳永	临江仙
鸣珂碎撼都门晓，旌幢拥下天人。
马摇金辔破香尘。
壶浆盈路，欢动一城春。
扬州曾是追游地，酒台花径仍存。
凤箫依旧月中闻。
荆王魂梦，应认岭头云。

柳永	凤归云
向深秋，雨馀爽气肃西郊。
陌上夜阑，襟袖起凉飙。
天末残星，流电未灭，闪闪隔林梢。
又是晓鸡声断，阳乌光动，渐分山路迢迢。
驱驱行役，苒苒光阴，绳头利禄，蜗角功名，毕竟成何事，漫相高。
抛掷云泉，狎玩尘土，壮节等闲消。
幸有五湖烟浪，一船风月，会须归去老渔樵。

柳永	女冠子
淡烟飘薄。
莺花谢、清和院落。
树阴翠、密叶成幄。
麦秋霁景，夏云忽变奇峰、倚寥廓。
波暖银塘，涨新萍绿鱼跃。
想端忧多暇，陈王是日，嫩苔生阁。
正铄石天高，流金昼永，楚榭光风转蕙，披襟处、波翻翠幕。
以文会友，沈李浮瓜忍轻诺。
别馆清闲，避炎蒸、岂须河朔。
但尊前随分，雅歌艳舞，尽成欢乐。

柳永	玉山枕
骤雨新霁。
荡原野、清如洗。
断霞散彩，残阳倒影，天外云峰，数朵相倚。
露荷烟芰满池塘，见次第、几番红翠。
当是时、河朔飞觞，避炎蒸，想风流堪继。
晚来高树清风起。
动帘幕、生秋气。
画楼昼寂，兰堂夜静，舞艳歌姝，渐任罗绮。
讼闲时泰足风情，便争奈、雅歌都废。
省教成、几阕清歌，尽新声，好尊前重理。

柳永	减字木兰花
花心柳眼。
郎似游丝常惹绊。
慵困谁怜。
绣线金针不喜穿。
深房密宴。
争向好天多聚散。
绿锁窗前。
几日春愁废管弦。

柳永	木兰花令
有个人人真攀羡。
问著洋洋回却面。
你若无意向他人，为甚梦中频相见。
不如闻早还却愿。
免使牵人虚魂乱。
风流肠肚不坚牢，祗恐被伊牵引断。

柳永	甘州令
冻云深，淑气浅，寒欺绿野。
轻雪伴、早梅飘谢。
艳阳天，正明媚，却成潇洒。
玉人歌，画楼酒，对此景、骤增高价。
卖花巷陌，放灯台榭。
好时节、怎生轻舍。
赖和风，荡霁蔼，廓清良夜。
玉尘铺，桂华满，素光里、更堪游冶。

柳永	西施
苎萝妖艳世难偕。
善媚悦君怀。
後庭恃宠，尽使绝嫌猜。
正恁朝欢暮宴，情未足，早江上兵来。
捧心调态军前死，罗绮旋变尘埃。
至今想，怨魂无主尚徘徊。
夜夜姑苏城外，当时月，但空照荒台。

柳永	西施
柳街灯市好花多。
尽让美琼娥。
万娇千媚，的的在层波。
取次梳妆，自有天然态，爱浅画双娥。
断肠最是金闺客，空怜爱、奈伊何。
洞房咫尺，无计枉朝珂。
有意怜才，每遇行云处，幸时恁相过。

柳永	西施
自从回步百花桥。
便独处清宵。
凤衾鸳枕，何事等闲抛。
纵有馀香，也似郎恩爱，向日夜潜消。
恐伊不信芳容改，将憔悴、写霜绡。
更凭锦字，字字说情憀。
要识愁肠，但看丁香树，渐结尽春梢。

柳永	河传
翠深红浅。
愁娥黛蹙，娇波刀翦。
奇容妙妓，争逞舞裀歌扇。
妆光生粉面。
坐中醉客风流惯。
尊前见。
特地惊狂眼。
不似少年时节，千金争选。
相逢何太晚。

柳永	河传
淮岸。
向晚。
圆荷向背，芙蓉深浅。
仙娥画舸，露渍红芳交乱。
难分花与面。
采多渐觉轻船满。
呼归伴。
急桨烟村远。
隐隐棹歌，渐被蒹葭遮断。
曲终人不见。

柳永	郭郎儿近拍
帝里。
闲居小曲深坊，庭院沈沈朱户闭。
新霁。
畏景天气。
薰风帘幕无人，永昼厌厌如度岁。
愁悴。
枕簟微凉，睡久辗转慵起。
砚席尘生，新诗小阕，等闲都尽废。
这些儿、寂寞情怀，何事新来常恁地。

柳永	透碧霄
月华边。
万年芳树起祥烟。
帝居壮丽，皇家熙盛，宝运当千。
端门清昼，觚棱照日，双阙中天。
太平时、朝野多欢。
遍锦街香陌，钧天歌吹，阆苑神仙。
昔观光得意，狂游风景，再睹更精妍。
傍柳阴，寻花径，空恁亸辔垂鞭。
乐游雅戏，平康艳质，应也依然。
仗何人、多谢婵娟。
道宦途踪迹，歌酒情怀，不似当年。

柳永	木兰花慢
倚危楼伫立，乍萧索、晚晴初。
渐素景衰残，风砧韵响，双树红疏。
云衢。
见新雁过，奈佳人自别阻音书。
空遣悲秋念远，寸肠万恨萦纡。
皇都。
暗想欢游，成往事、动欷。
念对酒当歌，低帏并枕，翻恁轻孤。
归途。
纵凝望处，但斜阳暮霭满平芜。
赢得无言悄悄，凭阑尽日踟蹰。

柳永	木兰花慢
拆桐花烂漫，乍疏雨、洗清明。
正艳杏烧林，缃桃绣野，芳景如屏。
倾城。
尽寻胜去，骤雕鞍绀出郊。
风暖繁弦脆管，万家竞奏新声。
盈盈。
斗草踏青。
人艳冶、递逢迎。
向路傍往往，遗簪坠珥，珠翠纵横。
欢情。
对佳丽地，信金罄竭玉山倾。
拼却明朝永日，画堂一枕春酲。

柳永	木兰花慢
古繁华茂苑，是当日、帝王州。
咏人物鲜明，土风细腻，曾美诗流。
寻幽。
近香径处，聚莲娃钓叟簇汀洲。
晴景吴波练静，万家绿水朱楼。
凝旒。
乃眷东南，思共理、命贤侯。
继梦得文章，乐天惠爱，布政优优。
鳌头。
况虚位久，遇名都胜景阻淹留。
赢得兰堂酝酒，画船携妓欢游。

柳永	临江仙引
渡口、向晚，乘瘦马、陟平冈。
西郊又送秋光。
对暮山横翠，衬残叶飘黄。
凭高念远，素景楚天，无处不凄凉。
香闺别来无信息，云愁雨恨难忘。
指帝城归路，但烟水茫茫。
凝情望断泪眼，尽日独立斜阳。

柳永	临江仙引
上国。
去客。
停飞盖、促离筵。
长安古道绵绵。
见岸花啼露，对堤柳愁烟。
物情人意，向此触目，无处不凄然。
醉拥征骖犹伫立，盈盈泪眼相看。
况绣帏人静，更山馆春寒。
今宵怎向漏永，顿成两处孤眠。

柳永	临江仙引
画舸、荡桨，随浪箭、隔岸虹。
□荷占断秋容。
疑水仙游泳，向别浦相逢。
鲛丝雾吐渐收，细腰无力转娇慵。
罗袜凌波成旧恨，有谁更赋惊鸿。
想媚魂香信，算密锁瑶宫。
游人漫劳倦□，奈何不逐东风。

柳永	瑞鹧鸪
宝髻瑶簪。
严妆巧，天然绿媚红深。
绮罗丛里，独逞讴吟。
一曲阳春定价，何啻值千金。
倾听处，王孙帝子，鹤盖成阴。
凝态掩霞襟。
动象板声声，怨思难任。
嘹亮处，迥压弦管低沈。
时恁回眸敛黛，空役五陵心。
须信道，缘情寄意，别有知音。

柳永	瑞鹧鸪
吴会风流。
人烟好，高下水际山头。
瑶台绛阙，依约蓬丘。
万井千闾富庶，雄压十三州。
触处青娥画舸，红粉朱楼。
方面委元侯。
致讼简时丰，继日欢游。
襦温裤暖，已扇民讴。
旦暮锋车命驾，重整济川舟。
当恁时，沙堤路稳，归去难留。

柳永	忆帝京
薄衾小枕天气。
乍觉别离滋味。
展转数寒更，起了还重睡。
毕竟不成眠，一夜长如岁。
也拟待、却回征辔。
又争奈、已成行计。
万种思量，多方开解，只恁寂寞厌厌地。
系我一生心，负你千行泪。

柳永	塞孤
一声鸡，又报残更歇。
秣马巾车催发。
草草主人灯下别。
山路险，新霜滑。
瑶珂响、起栖乌，金镫冷、敲残月。
渐西风紧，襟袖凄冽。
遥指白玉京，望断黄金阙。
远道何时行彻。
算得佳人凝恨切。
应念念，归时节。
相见了、执柔荑，幽会处、偎香雪。
免鸳衾，两恁虚设。

柳永	瑞鹧鸪
天将奇艳与寒梅。
乍惊繁杏腊前开。
暗想花神、巧作江南信，鲜染燕脂细翦裁。
寿阳妆罢无端饮，凌晨酒入香腮。
恨听烟坞深中，谁恁吹羌管逐风来。
绛雪纷纷落翠苔。

柳永	瑞鹧鸪
全吴嘉会古风流。
渭南往岁忆来游。
西子方来、越相功成去，千里沧江一叶舟。
至今无限盈盈者，尽来拾翠芳洲。
最是簇簇寒村，遥认南朝路、晚烟收。
三两人家古渡头。

柳永	洞仙歌
嘉景，向少年彼此，争不雨沾云惹。
奈傅粉英俊，梦兰品雅。
金丝帐暖银屏亚。
并粲枕、轻偎轻倚，绿娇红姹。
算一笑，百琲明珠非价。
闲暇。
每祗向、洞房深处，痛怜极宠，似觉些子轻孤，早恁背人沾洒。
从来娇纵多猜讶。
更对翦香云，须要深心同写。
爱揾了双眉，索人重画。
忍孤艳冶。
断不等闲轻舍。
鸳衾下。
愿常恁、好天良夜。

柳永	安公子
远岸收残雨。
雨残稍觉江天暮。
拾翠汀洲人寂静，立双双鸥鹭。
望几点、渔灯隐映蒹葭浦。
停画桡、两两舟人语。
道去程今夜，遥指前村烟树。
游宦成羁旅。
短樯吟倚闲凝伫。
万水千山迷远近，想乡关何处。
自别後、风亭月榭孤欢聚。
刚断肠、惹得离情苦。
听杜宇声声，劝人不如归去。

柳永	安公子
梦觉清宵半。
悄然屈指听银箭。
惟有床前残泪烛，啼红相伴。
暗惹起、云愁雨恨情何限。
从卧来、展转千馀遍。
恁数重鸳被，怎向孤眠不暖。
堪恨还堪叹。
当初不合轻分散。
及至厌厌独自个，却眼穿肠断。
似恁地、深情密意如何拚。
虽後约、的有于飞愿。
奈片时难过，怎得如今便见。

柳永	长寿乐
繁红嫩翠。
艳阳景，妆点神州明媚。
是处楼台，朱门院落，弦管新声腾沸。
恣游人、无限驰骤，娇马车如水。
竟寻芳选胜，归来向晚，起通衢近远，香尘细细。
太平世。
少年时，忍把韶光轻弃。
况有红妆，楚腰越艳，一笑千金何啻。
向尊前、舞袖飘雪，歌响行云止。
愿长绳、且把飞乌系。
任好从容痛饮，谁能惜醉。

柳永	倾杯・倾杯乐
水乡天气，洒蒹葭、露结寒生早。
客馆更堪秋杪。
空阶下、木叶飘零，飒飒声乾，狂风乱扫。
当无绪、人静酒初醒，天外征鸿，知送谁家归信，穿云悲叫。
蛩响幽窗，鼠窥寒砚，一点银釭闲照。
梦枕频惊，愁衾半拥，万里归心悄悄。
往事追思多少。
赢得空使方寸扰。
断不成眠，此夜厌厌，就中难晓。

柳永	倾杯・倾杯乐
金风淡荡，渐秋光老、清宵永。
小院新晴天气，轻烟乍敛，皓月当轩练净。
对千里寒光，念幽期阻、当残景。
早是多情多病。
那堪细把，旧约前欢重省。
最苦碧云信断，仙乡路杳，归鸿难倩。
每高歌、强遣离怀，惨咽、翻成心耿耿。
漏残露冷。
空赢得、悄悄无言，愁绪终难整。
又是立尽，梧桐碎影。

柳永	倾杯・倾杯乐
鹜落霜洲，雁横烟渚，分明画出秋色。
暮雨乍歇。
小楫夜泊，宿苇村山驿。
何人月下临风处，起一声羌笛。
离愁万绪，闻岸草、切切蛩吟如织。
为忆。
芳容别後，水遥山远，何计凭鳞翼。
想绣阁深沈，争知憔悴损、天涯行客。
楚峡云归，高阳人散，寂寞狂踪迹。
望京国。
空目断、远峰凝碧。

柳永	鹤冲天
黄金榜上。
偶失龙头望。
明代暂遗贤，如何向。
未遂风云便，争不恣游狂荡。
何须论得丧。
才子词人，自是白衣卿相。
烟花巷陌，依约丹青屏障。
幸有意中人，堪寻访。
且恁偎红倚翠，风流事、平生畅。
青春都一饷。
忍把浮名，换了浅斟低唱。

柳永	木兰花・玉楼春
翦裁用尽春工意。
浅蘸朝霞千万蕊。
天然淡泞好精神，洗尽严妆方见媚。
风亭月榭闲相倚。
紫玉枝梢红蜡蒂。
假饶花落未消愁，煮酒杯盘催结子。

柳永	木兰花・玉楼春
东风催露千娇面。
欲绽红深开处浅。
日高梳洗甚时忺，点滴燕脂匀未遍。
霏微雨罢残阳院。
洗出都城新锦段。
美人纤手摘芳枝，插在钗头和凤颤。

柳永	木兰花・玉楼春
黄金万缕风牵细。
寒食初头春有味。
烟尤雨索春饶，一日三眠夸得意。
章街隋岸欢游地。
高拂楼台低映水。
楚王空待学风流，饿损宫腰终不似。

柳永	倾杯乐
楼锁轻烟，水横斜照，遥山半隐愁碧。
片帆岸远，行客路杳，簇一天寒色。
楚梅映雪数枝艳，报青春消息。
年华梦促，音信断、声远飞鸿南北。
算伊别来无绪，翠消红减，双带长抛掷。
但泪眼沈迷，看朱成碧。
惹闲愁堆积。
雨意云情，酒心花态，孤负高阳客。
梦难极。
和梦也、多时间隔。

柳永	祭天神
忆绣衾相向轻轻语。
屏山掩、红蜡长明，金兽盛熏兰炷。
何期到此，酒态花情顿孤负。
柔肠断、还是黄昏，那更满庭风雨。
听空阶和漏，碎声斗滴愁眉聚。
算伊还共谁人，争知此冤苦。
念千里烟波，迢迢前约，旧欢慵省，一向无心绪。

柳永	鹧鸪天
吹破残烟入夜风。
一轩明月上帘栊。
因惊路远人还远，纵得心同寝未同。
情脉脉，意忡忡。
碧云归去认无踪。
只应曾向前生里，爱把鸳鸯两处笼。

柳永	归去来
一夜狂风雨。
花英坠、碎红无数。
垂杨漫结黄金缕。
尽春残、萦不住。
蝶稀蜂散知何处。
尊酒、转添愁绪。
多情不惯相思苦。
休惆怅、好归去。

柳永	梁州令
梦觉纱窗晓。
残灯掩然空照。
因思人事苦萦牵，离愁别恨，无限何时了。
怜深定是心肠小。
往往成烦恼。
一生惆怅情多少。
月不长圆，春色易为老。

柳永	燕归梁
轻蹑罗鞋掩绛绡。
传音耗、苦相招。
语声犹颤不成娇。
乍得见、两魂消。
匆匆草草难留恋，还归去又无聊。
若谐雨夕与云朝。
得似个、有嚣嚣。

柳永	夜半乐
艳阳天气，烟雨风暖，芳郊澄朗闲凝伫。
渐妆点亭台，参差佳树。
舞腰困力，垂杨绿映，浅桃秾李夭夭，嫩红无数。
度绮燕、流莺斗双语。
翠娥南陌簇簇，蹑影红阴，缓移娇步。
抬粉面、韶容花光相妒。
绛绡袖举。
云鬟风颤，半遮檀口含羞，背人偷顾。
竞斗草、金钗笑争赌。
对此嘉景，顿觉消凝，惹成愁绪。
念解佩、轻盈在何处。
忍良时、孤负少年等闲度。
空望极、回首斜阳暮。
叹浪萍风梗知何去。

柳永	清平乐
繁华锦烂。
已恨归期晚。
翠减红稀莺似懒。
特地柔肠欲断。
不堪尊酒频倾。
恼人转转愁生。
□□□□□□，多情争似无情。

柳永	迷神引
红板桥头秋光暮。
淡月映烟方煦。
寒溪蘸碧，绕垂杨路。
重分飞，携纤手、泪如雨。
波急隋堤远，片帆举。
倏忽年华改，向期阻。
时觉春残，渐渐飘花絮。
好夕良天长孤负。
洞房闲掩，小屏空、无心觑。
指归云，仙乡杳、在何处。
遥夜香衾暖，算谁与。
知他深深约，记得否。

柳永	失调名
多情到了多病。

柳永	爪茉莉
每到秋来，转添甚况味。
金风动、冷清清地。
残蝉噪晚，甚聒得、人心欲碎，更休道、宋玉多悲，石人、也须下泪。
衾寒枕冷，夜迢迢、更无寐。
深院静、月明风细。
巴巴望晓，怎生捱、更迢递。
料我儿、只在枕头根底，等人来、睡梦里。

柳永	女冠子
火云初布。
迟迟永日炎暑。
浓阴高树。
黄鹂叶底，羽毛学整，方调娇语。
薰风时渐动，峻阁池塘，芰荷争吐。
画梁紫燕，对对衔泥，飞来又去。
想佳期、容易成辜负。
共人人、同上画楼斟香醑。
恨花无主。
卧象床犀枕，成何情绪。
有时魂梦断，半窗残月，透帘穿户。
去年今夜，扇儿扇我，情人何处。

柳永	十二时・忆少年
晚晴初，淡烟笼月，风透蟾光如洗。
觉翠帐、凉生秋思。
渐入微寒天气。
败叶敲窗，西风满院，睡不成还起。
更漏咽、滴破忧心，万感并生，都在离人愁耳。
天怎知、当时一句，做得十分萦系。
夜永有时，分明枕上，觑着孜孜地。
烛暗时酒醒，元来又是梦里。
睡觉来、披衣独坐，万种无憀情意。
怎得伊来，重谐云雨，再整馀香被。
祝告天发愿，从今永无抛弃。

柳永	红窗迥
小园东，花共柳。
红紫又一齐开了。
引将蜂蝶燕和莺，成阵价、忙忙走。
花心偏向蜂儿有。
莺共燕、吃他拖逗。
蜂儿却入、花里藏身，胡蝶儿、你且退後。

柳永	西江月
师师生得艳冶，香香於我情多。
安安那更久比和。
四个打成一个。
幸自苍皇未款，新词写处多磨。
几回扯了又重挪。
奸字中心著我。

柳永	凤凰阁
匆匆相见，懊恼恩情太薄。
霎时云雨人抛却。
教我行思坐想，肌肤如削。
恨只恨、相违旧约。
相思成病，那更潇潇雨落。
断肠人在阑干角。
山远水远人远，音信难托。
这滋味、黄昏又恶。

张先	醉垂鞭
双蝶绣罗裙。
东池宴。
初相见。
朱粉不深匀。
闲花淡淡春。
细看诸处好。
人人道。
柳腰身。
昨日乱山昏。
来时衣上云。

张先	醉垂鞭
朱粉不须施。
花枝小。
春偏好。
娇妙近胜衣。
轻罗红雾垂。
琵琶金画凤。
双条重。
倦眉低。
啄木细声迟。
黄蜂花上飞。

张先	南乡子
何处可魂消。
京口终朝两信潮。
不管离心千叠恨，滔滔。
催促行人动去桡。
记得旧江皋。
绿杨轻絮几条条。
春水一篙残照阔，遥遥。
有个多情立画桥。

张先	南乡子
潮上水清浑。
棹影轻於水底云。
去意徘徊无奈泪，衣巾。
犹有当时粉黛痕。
海近古城昏。
暮角寒沙雁队分。
今夜相思应看月，无人。
露冷依前独掩门。

张先	菩萨蛮
忆郎还上层楼曲。
楼前芳草年年绿。
绿似去时袍。
回头风袖飘。
郎袍应已旧。
颜色非长久。
惜恐镜中春。
不如花草新。

张先	菩萨蛮
闻人语著仙卿字。
情恨意还须喜。
何况草长时。
酒前频共伊。
娇香堆宝帐。
月到梨花上。
心事两人知。
掩灯罗幕垂。

张先	菩萨蛮
夜深不至春蟾见。
令人更更情飞乱。
翠幕动风亭。
时疑响屉声。
花香闻水榭。
几误飘衣麝。
不忍下朱扉。
绕廊重待伊。

张先	菩萨蛮
簟纹衫色娇黄浅。
钗头秋叶玲珑翦。
轻怯瘦腰身。
纱窗病起人。
相思魂欲绝。
莫话新秋别。
何处断离肠。
西风昨夜凉。

张先	踏莎行
衾凤犹温，笼鹦尚睡。
宿妆稀淡眉成字。
映花避月上行廊，珠裙摺摺轻垂地。
翠幕成波，新荷贴水。
纷纷烟柳低还起。
重墙绕院更重门，春风无路通深意。

张先	踏莎行
波湛横眸，霞分腻脸。
盈盈笑动笼香靥。
有情未结凤楼欢，无憀爱把歌眉敛。
密意欲传，娇羞未敢。
斜偎象板还偷盰。
轻轻试问借人麽，佯佯不觑云鬟点。

张先	感皇恩
万乘靴袍御紫宸。
挥豪敷丽藻，尽经纶。
第名天陛首平津。
东堂桂，重占一枝春。
殊观耸簪绅。
蓬山仙话重，霈恩新。
暂时趋府冠谈宾。
十年外，身是凤池人。

张先	西江月
体态看来隐约，梳妆好是家常。
檀槽初抱更安详。
立向尊前一行。
小打登钩怕重，尽缠绣带由长。
娇春莺舌巧如簧。
飞在四条弦上。

张先	庆金枝
青螺添远山。
两娇靥、笑时圆。
抱云勾雪近灯看。
妍处不堪怜。
今生但愿无离别，花月下、绣屏前。
双蚕成茧共缠绵。
更结後生缘。

张先	浣溪沙
轻屉来时不破尘。
石榴花映石榴裙。
有情应得撞腮春。
夜短更难留远梦，日高何计学行云。
树深莺过静无人。

张先	相思儿令
春去几时还。
问桃李无言。
燕子归栖风紧，梨雪乱西园。
犹有月婵娟。
似人人、难近如天。
愿教清影长相见，更乞取长圆。

张先	师师令
香钿宝珥。
拂菱花如水。
学妆皆道称时宜，粉色有、天然春意。
蜀彩衣长胜未起。
纵乱云垂地。
都城池苑夸桃李。
问东风何似。
不须回扇障清歌，唇一点、小於珠子。
正是残英和月坠。
寄此情千里。

张先	山亭宴慢・山亭宴
宴亭永昼喧箫鼓。
倚青空、画阑红柱。
玉莹紫微人，蔼和气、春融日煦。
故宫池馆更楼台，约风月、今宵何处。
湖水动鲜衣，竞拾翠、湖边路。
落花荡漾愁空树。
晓山静、数声杜宇。
天意送芳菲，正黯淡、疏烟逗雨。
新欢宁似旧欢长，此会散、几时还聚。
试为挹飞云，问解寄、相思否。

张先	谢池春慢
缭墙重院，时闻有、啼莺到。
绣被掩馀寒，画幕明新晓。
朱槛连空阔，飞絮无多少。
径莎平，池水渺。
日长风静，花影闲相照。
尘香拂马，逢谢女、城南道。
秀艳过施粉，多眉生轻笑。
斗色鲜衣薄，碾玉双蝉小。
欢难偶，春过了。
琵琶流怨，都入相思调。

张先	惜双双・惜分飞
城上层楼天边路。
残照里、平芜绿树。
伤远更惜春暮。
有人还在高高处。
断梦归云经日去。
无计使、哀弦寄语。
相望恨不相遇。
倚桥临水谁家住。

张先	江南柳
隋堤远，波急路尘轻。
今古柳桥多送别，见人分袂亦愁生。
何况自关情。
斜照後，新月上西城。
城上楼高重倚望，愿身能似月亭亭。
千里伴君行。

张先	八宝装・八宝妆
锦屏罗幌初睡起。
花阴转、重门闭。
正不寒不暖，和风细雨，困人天气。
此时无限伤春意。
凭谁诉、厌厌地。
这浅情薄幸，千山万水，也须来里。

张先	一丛花令・一丛花
伤高怀远几时穷。
无物似情浓。
离愁正引千丝乱，更东陌、飞絮。
嘶骑渐遥，征尘不断，何处认郎踪。
双鸳池沼水溶溶。
南北小桡通。
梯横画阁黄昏後，又还是、斜月帘栊。
沈恨细思，不如桃杏，犹解嫁东风。

张先	西江月
泛泛春船载乐，溶溶湖水平桥。
高鬟照影翠烟摇。
白纻一声云杪。
倦醉天然玉软，弄妆人惜花娇。
风情遗恨几时消。
不见卢郎年少。

张先	感皇恩
廊庙当时共代工。
睢陵千里远，约过从。
欲知宾主与谁同。
宗枝内，黄阁旧，有三公。
广乐起云中。
湖山看画轴，两仙翁。
武林嘉语几时穷。
元丰际，德星聚，照江东。

张先	宴春台慢・宴春台
丽日千门，紫烟双阙，琼林又报春回。
殿阁风微，当时去燕还来。
五侯池馆频开。
探芳菲、走马天街。
重帘人语，辚辚绣轩，远近轻雷。
雕觞霞滟，翠幕云飞，楚腰舞柳，宫面妆梅。
金猊夜暖、罗衣暗香煤。
洞府人归，放笙歌、灯火下楼台。
蓬莱。
犹有花上月，清影徘徊。

张先	好事近
月色透横枝，短叶小花无力。
北客一声长笛，怨江南先得。
谁教强半腊前开，多情为春忆。
留取大家沈醉，正雨休风息。

张先	好事近
灯烛上山堂，香雾暖生寒夕。
前夜雪清梅瘦，已不禁轻摘。
双歌声断宝杯空，妆光艳瑶席。
相趁笑声归去，有随人月色。

张先	清平乐
屏山斜展。
帐卷红绡半。
泥浅曲池飞海燕。
风度杨花满院。
云情雨意空深。
觉来一枕春阴。
陇上梅花落尽，江南消息沈沈。

张先	清平乐
清歌逐酒。
腻脸生红透。
樱小杏青寒食後。
衣换缕金轻绣。
画堂新月朱扉。
严城夜鼓声迟。
细看玉人娇面，春光不在花枝。

张先	醉桃源・阮郎归
落花浮水树临池。
年前心眼期。
见来无事去还思。
如今花又飞。
浅螺黛，淡胭脂。
开花取次宜。
隔帘灯影闭门时。
此情风月知。

张先	恨春迟
好梦才成又断。
日晚起、云梳鬟。
秀脸拂新红，酒入娇眉眼，薄衣减春寒。
红柱溪桥波平岸。
画阁外、落日西山。
不分闲花并蒂，秋藕连根，何时重得双眠。

张先	恨春迟
欲借红梅荐饮。
望陇驿、音信沈沈。
住在柳州东岸，彼此相思，梦去难寻。
乳燕来时花期寝。
淡月坠、将晓还阴。
争奈多情易感，音信无凭，如何消遣得初心。

张先	庆佳节
莫风流。
莫风流。
风流後、有闲愁。
花满南园月满楼。
偏使我、忆欢游。
我忆欢游无计奈，除却且醉金瓯。
醉了醒来春复秋。
我心事、几时休。

张先	庆佳节
芳菲节。
芳菲节。
天意应不虚设。
对酒高歌玉壶阙。
慎莫负、狂风月。
人间万事何时歇。
空赢得、鬓成雪。
我有闲愁与君说。
且莫用、轻离别。

张先	采桑子
水云薄薄天同色，竟日清辉。
风影轻飞。
花发瑶林春未知。
剡溪不辨沙头路，粉水平堤。
姑射人归。
记得歌声与舞时。

张先	御街行
画船横倚烟溪半。
春入吴山遍。
主人凭客且迟留，程入花溪远远。
数声芦叶，两行霓袖，几处成离宴。
纷纷归骑亭皋晚。
风顺樯乌转。
古今为别最消魂，因别有情须怨。
更独自、尽上高台望，望尽飞云断。

张先	玉联环・解连环
都人未逐风云散。
愿留离宴。
不须都爱洛城春，黄花讶、归来晚。
叶落灞陵如翦。
泪沾歌扇。
无由重肯日边来，上马便、长安远。

张先	玉联环・解连环
来时露衣香润。
彩绦垂鬓。
卷帘还喜月相亲，把酒更、花相近。
西去阳关休问。
未歌先恨。
玉峰山下水长流，流水尽、情无尽。

张先	武陵春
秋染青溪天外水，风棹采菱还。
波上逢郎密意传。
语近隔丛莲。
相看忘却归来路，遮日小荷圆。
菱蔓虽多不上船。
心眼在郎边。

张先	定风波
素藕抽条未放莲。
晚蚕将茧不成眠。
若比相思如乱絮。
何异。
两心俱被暗丝牵。
暂觉欲归还是恨。
莫问。
有情谁信道无缘。
有似中秋云外月。
皎洁。
不团圆待几时圆。

张先	百媚娘
珠阙五云仙子。
未省有谁能似。
百媚算应天乞与，净饰艳妆俱美。
若取次芳华皆可意。
何处比桃李。
蜀被锦纹铺水。
不放彩鸳双戏。
乐事也知存後会，争奈眼前心里。
绿皱小池红叠砌。
花外东风起。

张先	梦仙乡
江东苏小。
夭斜窈窕。
都不胜、彩鸾娇妙。
春艳上新妆。
肌肉过人香。
佳树阴阴池院。
华灯绣幔。
花月好、可能长见。
离聚此生缘。
无计问天天。

张先	归朝欢
声转辘轳闻露井。
晓引银瓶牵素绠。
西园人语夜来风，丛英飘坠红成径。
宝猊烟未冷。
莲台香蜡残痕凝。
等身金，谁能得意，买此好光景。
粉落轻妆红玉莹。
月枕横钗云坠领。
有情无物不双栖，文禽只合常交颈。
昼长欢岂定。
争如翻作春消永。
日，娇柔懒起，帘押残花影。

张先	相思令・相思儿令
苹满溪。
柳绕堤。
相送行人溪水西。
回时陇月低。
烟霏霏。
风凄凄。
重倚朱门听马嘶。
寒鸥相对飞。

张先	少年游
红叶黄花秋又老，疏雨更西风。
山重水远，云闲天淡，游子断肠中。
青楼薄幸何时见，细说与、这忡忡。
念远离情，感时愁绪，应解与人同。

张先	贺圣朝
淡黄衫子浓妆了。
步缕金鞋小。
爱来书幌绿窗前，半和娇笑。
谢家姊妹，诗名空杳。
何曾机巧。
争如奴道，春来情思，乱如芳草。

张先	生查子
当初相见时，彼此心萧洒。
近日见人来，却恁相谩。
休休休便休，美底教他且。
匹似没伊时，更不思量也。

张先	夜厌厌・夜行船
昨夜小筵欢纵。
烛房深、舞鸾歌凤。
酒迷花困共厌厌，倚朱弦、未成归弄。
峡雨忽收寻断梦。
依前是、画楼钟动。
争拂雕鞍葱葱去，万千恨、不能相送。

张先	迎春乐
城头画角催夕宴。
忆前时、小楼晚。
残虹数尺云中断。
愁送目、天涯远。
枕清风、停画扇。
逗蛮簟、碧纱零乱。
怎生得伊来，今夜里、银蟾满。

张先	凤栖梧・蝶恋花
密宴厌厌池馆暮。
天汉沈沈，借得春光住。
红翠斗为长袖舞。
香檀拍过惊鸿翥。
明日不知花在否。
今夜圆蟾，後夜忧风雨。
可惜歌云容易去。
东城杨柳东城路。

张先	双燕儿
榴花帘外飘红。
藕丝罩、小屏风。
东山别後，高唐梦短，犹喜相逢。
几时再与眠香翠，悔旧欢、何事匆匆。
芳心念我，也应那里，蹙破眉峰。

张先	卜算子慢
溪山别意，烟树去程，日落采苹春晚。
欲上征鞍，更掩翠帘相眄。
惜弯弯浅黛长长眼。
奈画阁欢游，也学狂花乱絮轻散。
水影横池馆。
对静夜无人，月高云远。
一饷凝思，两袖泪痕还满。
恨私书、又逐东风断。
纵西北层楼万尺，望重城那见。

张先	更漏子
锦筵红，罗幕翠。
侍宴美人姝丽。
十五六，解怜才。
劝人深酒杯。
黛眉长，檀口小。
耳畔向人轻道。
柳阴曲，是儿家。
门前红杏花。

张先	更漏子
相君家，宾宴集。
秋叶晓霜红湿。
帘额动，水纹浮。
缬花相对流。
薄霞衣，酣酒面。
重抱琵琶轻按。
回画拨，抹幺弦。
一声飞露蝉。

张先	南歌子
醉後和衣倒，愁来殢酒醺。
困人天气近清明。
尽日厌厌□脸、浅含颦。
睡觉□□恨，依然月映门。
楚天何处觅行云。
唯有暗灯残漏、伴消魂。

张先	南歌子
蝉抱高高柳，莲开浅浅波。
倚风疏叶下庭柯。
况是不寒不暖、正清和。
浮世欢会少，劳生怨别多。
相逢休惜醉颜酡。
赖有西园明月、照笙歌。

张先	南歌子
残照催行棹，乘春拂去衣。
海棠花下醉芳菲。
无计少留君住、泪双垂。
烟染春江暮，云藏阁道危。
行行听取杜鹃啼。
是妾此时离恨、尽呼伊。

张先	蝶恋花
临水人家深宅院。
阶下残花，门外斜阳岸。
柳舞麴尘千万线。
青楼百尺临天半。
楼上东风春不浅。
十二阑干，尽日珠帘卷。
有个离人凝泪眼。
淡烟芳草连云远。

张先	蝶恋花
槛菊愁烟兰泣露。
罗幕轻寒，燕子双来去。
明月不谙离恨苦。
斜光到晓穿朱户。
昨夜西风雕碧树。
独上高楼，望尽天涯路。
欲寄彩笺兼尺素。
山长水阔知何处。

张先	蝶恋花
绿水波平花烂漫。
照影红妆，步转垂杨岸。
别後深情将为断。
相逢添得人留恋。
絮软丝轻无系绊。
烟惹风迎，并入春心乱。
和泪语娇声又颤。
行行尽远犹回面。

张先	蝶恋花
移得绿杨栽後院。
学舞宫腰，二月青犹短。
不比灞陵多送远。
残丝乱絮东西岸。
几叶小眉寒不展。
莫唱阳关，真个肠先断。
分付与春休细看。
条条尽是离人怨。

张先	诉衷情
花前月下暂相逢。
苦恨阻从容。
何况酒醒梦断，花谢月朦胧。
花不尽，月无穷。
两心同。
此时愿作，杨柳千丝，绊惹春风。

张先	诉衷情
数枝金菊对芙蓉。
零落意忡忡。
不知多少幽怨，和泪泣东风。
人散後，月明中。
夜寒浓。
谢娘愁卧，潘令闲眠，往事何穷。

张先	木兰花・玉楼春
青钱贴水萍无数。
临晓西湖春涨雨。
泥新轻燕面前飞，风慢落花衣上住。
红裙空引烟娥聚。
云月却能随马去。
明朝何处上高台，回认玉峰山下路。

张先	木兰花・玉楼春
西湖杨柳风流绝。
满缕青春看赠别。
墙头簌簌暗飞花，山外阴阴初落月。
秦姬秾丽云梳发。
持酒唱歌留晚发。
骊驹应解恼人情，欲出重城嘶不歇。

张先	木兰花・玉楼春
楼下雪飞楼上宴。
歌咽笙簧声韵颤。
尊前有个好人人，十二阑干同倚遍。
帘重不知金屋晚。
信马归来肠欲断。
多情无奈苦相思，醉眼开时犹似见。

张先	减字木兰花
垂螺近额。
走上红裀初趁拍。
只恐轻飞。
拟倩游丝惹住伊。
文鸳绣履。
去似杨花尘不起。
舞彻伊州。
头上宫花颤未休。

张先	少年游
碎霞浮动晓朦胧。
春意与花浓。
银瓶素绠，玉泉金甃，真色浸朝红。
花枝人面难常见，青子小丛丛。
韶华长在，明年依旧，相与笑春风。

张先	少年游
帽檐风细马蹄尘。
常记探花人。
露英千样，粉香无尽，蓦地酒初醒。
探花人向花前老，花上旧时春。
行歌声外，靓妆丛里，须贵少年身。

张先	醉落魄・一斛珠
云轻柳弱。
内家髻要新梳掠。
生香真色人难学。
横管孤吹，月淡天垂暮。
朱唇浅破桃花萼。
倚楼谁在阑干角。
夜寒手冷罗衣薄。
声入霜林，簌簌惊梅落。

张先	喜朝天・踏莎行
晓云开。
睨仙馆陵虚，步入蓬莱。
玉宇琼，对青林近，归鸟徘徊。
风月顿消清暑，野色对、江山助诗才。
潇鼓宴，璇题宝字，浮动持杯。
人多送目天际，识渡舟帆小，时见潮回。
故国千里，共十万室，日日春台。
睢社朝京非远，正和羹、民口渴盐梅。
佳景在，吴侬还望，分阃重来。

张先	破阵乐
四堂互映，双门并丽，龙阁开府。
郡美东南第一，望故苑、楼台霏雾。
垂柳池塘，流泉巷陌，吴歌处处。
近黄昏，渐更宜良夜，簇簇繁星灯烛，长衢如昼，暝色韶光，几许粉面，飞甍朱户。
和煦。
雁齿桥红，裙腰草绿，云际寺、林下路。
酒熟梨花宾客醉，但觉满山潇鼓。
尽朋游、同民乐，芳菲有主。
自此归从泥诏，去指沙堤，南屏水石，西湖风月，好作千骑行春，画图写取。

张先	菊花新
堕髻慵妆来日暮。
家在画桥堤下住。
衣缓绛绡垂，琼树袅、一枝红雾。
院深池静娇相妒。
粉墙低、乐声时度。
长恐舞筵空，轻化作、彩云飞去。

张先	虞美人
苕花飞尽汀风定。
苕水天摇影。
画船罗绮满溪春。
一曲石城清响、入高云。
壶觞昔岁同歌舞。
今日无欢侣。
南园花少故人稀。
月照玉楼依旧、似当时。

张先	醉红妆
琼枝玉树不相饶。
薄云衣、细柳腰。
一般妆样百般娇。
眉眼细、好如描。
东风摇草百花飘。
恨无计、上青条。
更起双歌郎且饮，郎未醉、有金貂。

张先	天仙子
水调数声持酒听。
午醉醒来愁未醒。
送春春去几时回，临晚镜。
伤流景。
往事後期空记省。
沙上并禽池上暝。
云破月来花弄影。
重重帘幕密遮灯，风不定。
人初静。
明日落红应满径。

张先	天仙子
持节来时初有雁。
十万人家春已满。
龙标名第凤池身，堂阜远。
江桥晚。
一见湖山看未遍。
障扇欲收歌泪溅。
亭下花空罗绮散。
樯竿渐向望中疏，旗影转。
鼙声断。
惆怅不如船尾燕。

张先	菩萨蛮
玉人又是匆匆去。
马蹄何处垂杨路。
残日倚楼时。
断魂郎未知。
阑干移倚遍。
薄幸教人怨。
明月却多情。
随人处处行。

张先	怨春风・一斛珠
无由且住。
绵绵恨似春蚕绪。
见来时饷还须去。
月浅灯收，多在偷期处。
今夜掩妆花下语。
明朝芳草东西路。
愿身不学相思树。
但愿罗衣，化作双飞羽。

张先	于飞乐令・于飞乐
宝奁开，菱鉴静，一掏清蟾。
新妆脸、旋学花添。
蜀红衫，双绣蝶，裙缕鹣鹣。
寻思前事，小屏风、巧画江南。
怎空教、草解宜男。
柔桑暗、又过春蚕。
正阴晴天气，更暝色相兼。
幽期消息，曲房西、碎月筛帘。

张先	临江仙
自古伤心惟远别，登山临水迟留。
暮尘衰草一番秋。
寻常景物，到此尽成愁。
况与佳人分凤侣，盈盈粉泪难收。
高城深处是青楼。
红尘远道，明日忍回头。

张先	江城子
镂牙歌板齿如犀。
串珠齐。
画桥西。
杂花池院，风幕卷金泥。
酒入四肢波入鬓，娇不尽，翠眉低。

张先	转声虞美人・桃源忆故人
使君欲醉离亭酒。
酒醒离愁转有。
紫禁多时虚右。
苕霄留难久。
一声歌掩双罗袖。
日落乱山春後。
犹有东城烟柳。
青荫长依旧。

张先	燕归梁
去岁中秋玩桂轮。
河汉净无云。
今年江上共瑶尊。
都不是、去年人。
水精宫殿，琉璃台阁，红翠两行分。
点唇机动秀眉颦。
清影外、见微尘。

张先	燕归梁
夜月啼乌促乱弦。
江树远无烟。
缺多圆少奈何天。
愁只恐、下关山。
粉香生润，衣珠弄彩，人月两蝉娟。
留连残夜惜馀欢。
人月在、又明年。

张先	定西番
年少登瀛词客，飘逸气，拂晴霓。
尽带江南春色、过长淮。
一曲艳歌留别，翠蝉摇宝钗。
此後吴姬难见、且徘徊。

张先	河传
花暮。
春去。
都门东路。
嘶马将行。
江南江北，十里五里邮亭。
几程程。
高城望远看回睇。
烟细。
晚碧空无际。
今夜何处，冷落衾帏。
欲眠时。

张先	偷声木兰花
雪笼琼苑梅花瘦。
外院重扉联宝兽。
海月新生。
上得高楼无奈情。
帘波不动凝釭小。
今夜夜长争得晓。
欲梦高唐。
只恐觉来添断肠。

张先	偷声木兰花
画桥浅映横塘路。
流水滔滔春共去。
目送残晖。
燕子双高蝶对飞。
风花将尽持杯送。
往事只成清夜梦。
莫更登楼。
坐想行思已是愁。

张先	醉桃源・阮郎归
双花连袂近香猊。
歌随镂板齐。
分明珠索漱烟溪。
凝云定不飞。
唇破点，齿编犀。
春莺莫乱啼。
阳关更在碧峰西。
相看翠黛低。

张先	千秋岁
数声鶗鴂。
又报芳菲歇。
惜春更把残红折。
雨轻风色暴，梅子青时节。
永丰柳，无人尽日飞花雪。
莫把幺弦拨。
怨极弦能说。
天不老，情难绝。
心似双丝网，中有千千结。
夜过也，东窗未白凝残月。

张先	天仙子
醉笑相逢能几度。
为报江头春且住。
主人今日是行人，红袖舞。
清歌女。
凭仗东风教点取。
三月柳枝柔似缕。
落絮尽飞还恋树。
有情宁不忆西园，莺解语。
花无数。
应讶使君何处去。

张先	渔家傲
巴子城头青草暮。
巴山重叠相逢处。
燕子占巢花脱树。
杯且举。
瞿塘水阔舟难渡。
天外吴门清雪路。
君家正在吴门住。
赠我柳枝情几许。
春满缕。
为君将入江南去。

张先	天仙子
十岁手如芽子笋。
固爱弄妆偷傅粉。
金蕉并为舞时空，红脸嫩。
轻衣褪。
春重日浓花觉困。
斜雁轧弦随步趁。
小凤累珠光绕鬓。
密教持履恐仙飞，催拍紧。
惊鸿奔。
风袂飘摇无定准。

张先	天仙子
坐治吴州成乐土。
诏卷风飞来圣语。
亲舆乞得便藩归，瑶席主。
杯休数。
清夜为君歌白苎。
花接旧枝新蕊吐。
造化不知人有助。
看花岁岁比甘棠，嘉月暮。
东门路。
只恐带将春色去。

张先	南乡子
相并细腰身。
时样宫妆一样新。
曲项胡琴鱼尾拨，离人。
入塞弦声水上闻。
天碧染衣巾。
血色轻罗碎摺裙。
百卉已随霜女妒，东君。
暗折双花借小春。

张先	少年游
听歌持酒且休行。
云树几程程。
眼看檐牙，手搓花蕊，未必两无情。
拓夫滩上闻新雁，离袖掩盈盈。
此恨无穷，远如江水，东去几时平。

张先	定风波令・定风波
碧玉篦扶坠髻云。
莺黄衫子退红裙。
妆样巧将花草竞。
相并。
要教人意胜於春。
酒眼茸茸香拂面。
□见。
丹青宁似镜中真。
自是有情偏小小。
向道。
江东谁信更无人。

张先	定风波令・定风波
浴殿词臣亦议兵。
禁中颇牧党羌平。
诏卷促归难自缓。
溪馆。
彩花千数酒泉清。
春草未青秋叶暮。
□去。
一家行色万家情。
可恨黄莺相识晚。
望断。
湖边亭上不闻声。

张先	定风波令・定风波
谈辨才疏堂上兵。
画船齐岸暗潮平。
万乘靴袍曾好问。
须信。
文章传口齿牙清。
三百寺应游未遍。
□算。
湖山风物岂无情。
不独渠丘歌叔度。
行路。
吴谣终日有馀声。

张先	定风波令・定风波
西阁明呈奉诏行。
南床吏部锦衣荣。
中有瀛仙宾与主。
相遇。
平津选首更神清。
溪上玉楼同宴喜。
欢醉。
对堤杯叶惜秋英。
尽道贤人聚吴分。
试问。
也应旁有老人星。

张先	木兰花・玉楼春
人意共怜花月满。
花好月圆人又散。
欢情去逐远云空，往事过如幽梦断。
草树争春红影乱。
一唱鸡声千万怨。
任教迟日更添长，能得几时抬眼看。

张先	木兰花・玉楼春
相离徒有相逢梦。
门外马蹄尘已动。
怨歌留待醉时听，远目不堪空际送。
今宵风月知谁共。
声咽琵琶槽上凤。
人生无物比多情，江水不深山不重。

张先	木兰花・玉楼春
檀槽碎响金丝拨。
露湿浔阳江上月。
不知商妇为谁愁，一曲行人留晚发。
画堂花入新声别。
红蕊调高弹未彻。
暗将深意语胶弦，长愿弦丝无断绝。

张先	木兰花・玉楼春
插花劝酒盐桥馆。
召节促行龙阙远。
吴船渐起晚潮生，蛮榼未空寒日短。
庆门奕世隆宸眷。
归到月陂梅已绽。
有情愿寄向南枝，图得洛阳春色看。

张先	木兰花・玉楼春
去年春入芳菲国。
青蕊如梅终忍摘。
阑边徒欲说相思，绿蜡密缄朱粉饰。
归来故苑重寻觅。
花满旧枝心更惜。
鸳鸯从小自相双，若不多情头不白。

张先	木兰花・玉楼春
龙头舴艋吴儿竞。
笋柱秋千游女并。
芳洲拾翠暮忘归，秀野踏青来不定。
行云去後遥山暝。
已放笙歌池院静。
中庭月色正清明，无数杨花过无影。

张先	木兰花・玉楼春
轻牙低掌随声听。
合调破空云自凝。
姝娘翠黛有人描，琼女分鬟待谁并。
弄妆俱学闲心性。
固向鸾台同照影。
双头莲子一时花，天碧秋池水如镜。

张先	倾杯・倾杯乐
横塘水静，花窥影、孤城转。
浮玉无尘，五亭争景，画桥对起，垂虹不断。
爱溪上琼楼，凭雕栏、久□飞云远。
人在虚空，月生溟海，寒渔夜泛，游鳞可辨。
正是草长苹老，江南地暖。
汀洲日晚。
更茶山、已过清明，风雨暴千岩、啼鸟怨。
芳菲故苑。
深红尽、绿叶阴浓，青子枝头满。
史君莫放寻春缓。

张先	倾杯・倾杯乐
飞云过尽，明河浅、天无畔。
草色栖萤，霜华清暑，轻飔弄袂，澄澜拍岸。
宴玉麈谈宾，倚琼枝、秀挹雕觞满。
午夜中秋，十分圆月，香槽拨凤，朱弦轧雁。
正是欲醒还醉，临空怅远。
壶更叠换。
对东西、数里回塘，恨零落芙蓉、春不管。
笼灯待散。
谁知道、座有离人，目断双歌伴。
烟江艇子归来晚。

张先	离亭宴
捧黄封诏卷。
随处是、离亭别宴。
红翠成轮歌未遍。
已恨野桥风便。
此去济南非久，惟有凤池鸾殿。
三月花飞几片。
又减却、芳菲过半。
千里恩深云海浅。
民爱比、春流不断。
更上玉楼西，归雁与、征帆共远。

张先	沁园春
心膂良臣，帷幄元勋，左右万几。
暂武林分阃，东南外翰，锦衣乡社，未满瓜时。
易镇梧台，宣条期岁，又西指夷桥千骑移。
珠滩上，喜甘棠翠荫，依旧春晖。
须知。
系国安危。
料节召、还趋浴凤池。
且代工施化，持钧播泽，置盂天下，此外何思。
素卷书名，赤松游道，飙驭云軿仙可期。
湖山美，有啼猿唳鹤，相望东归。

张先	感皇恩
延寿芸香七世孙。
华轩承大对，见经纶。
溟鱼一息化天津。
袍如草，三百骑，从清尘。
玉树莹风神。
同时棠棣萼，一家春。
十年身是凤池人。
蓬莱阁，黄合主，迟谈宾。

张先	忆秦娥
参差竹。
吹断相思曲。
情不足。
西北有楼穷远目。
忆苕溪、寒影透清玉。
秋雁南飞速。
菰草绿。
应下溪头沙上宿。

张先	系裙腰
惜霜蟾照夜云天。
朦胧影、画勾阑。
人情纵是长情月，算一年年。
又能得、几番圆。
欲寄西江题叶字，流不到、五亭前。
东池始有荷新绿，尚小如钱。
问何日藕、几时莲。

张先	清平乐
青袍如草。
得意还年少。
马跃绿螭金络脑。
寒食乍临新晓。
曲池斜度鸾桥。
西园一片笙箫。
自欲剩留春住，风花无奈飘飘。

张先	偷声木兰花
曾居别乘康吴俗。
民到於今歌不足。
骊驭征鞭。
一去东风十二年。
重来却拥诸侯骑。
宝带垂鱼金照地。
和气融人。
清霅千家日日春。

张先	菩萨蛮
佳人学得平阳曲。
纤纤玉笋横孤竹。
一弄入云声。
海门江月清。
髻摇金钿落。
惜恐樱唇薄。
听罢已依依。
莫吹杨柳枝。

张先	菩萨蛮
藕丝衫翦猩红窄。
衫轻不碍琼肤白。
缦鬓小横波。
花楼东是家。
上湖闲荡桨。
粉艳芙蓉样。
湖水亦多情。
照妆天底清。

张先	菩萨蛮
牛星织女年年别。
分明不及人间物。
匹鸟少孤飞。
断沙犹并栖。
洗车昏雨过。
缺月云中堕。
斜汉晓依依。
暗蛩还促机。

张先	菩萨蛮
双针竞引双丝缕。
家家尽道迎牛女。
不见渡河时。
空闻乌鹊飞。
西南低片月。
应恐云梳发。
寄语问星津。
谁为得巧人。

张先	庆春泽
飞阁危桥相倚。
人独立东风，满衣轻絮。
还记忆江南，如今天气。
正白苹花，绕堤涨流水。
寒梅落尽谁寄。
方春意无穷，青空千里。
愁草树依依，关城初闭。
对月黄昏，角声傍烟起。

张先	庆春泽
艳色不须妆样。
风韵好天真，画毫难上。
花影滟金尊，酒泉生浪。
镇欲留春，傍花为春唱。
银塘玉宇空旷。
冰齿映轻唇，蕊红新放。
声宛转，疑随烟香悠扬。
对暮林静，寥寥振清响。

张先	玉联环・解连环
南园已恨归来晚。
芳菲满眼。
春工偏上好花多，疑不向、空枝暖。
惜恐红云易散。
丛丛看遍。
当时犹有蕊如梅，问几日上、东风绽。

张先	玉树后庭花・后庭花
华灯火树红相斗。
往来如昼。
桥河水白天青，讶别生星斗。
落梅秾李还依旧。
宝钗沽酒。
晓蟾残漏心情，恨雕鞍归後。

张先	玉树后庭花・后庭花
宝床香重春眠觉。
窗难晓。
新声丽色千人，歌後庭清妙。
青骢一骑来飞鸟。
靓妆难好。
至今落日寒蟾，照台城秋草。

张先	卜算子
梦断寒夜长，坐待清霜晓。
临镜无人为整妆，但自学、孤鸾照。
楼台红树杪。
风月依前好。
江水东流郎在西，问尺素、何由到。

张先	双韵子
鸣鞘电过晓闱静。
敛龙旗风定。
凤楼远出霏烟，闻笑语、中天迥。
清光近。
欢声竟。
鸳鸯集、仙花斗影。
更闻度曲瑶山，升瑞日、春宫永。

张先	鹊桥仙
星桥火树，长安一夜，开遍红莲万蕊。
绮罗能借月中春，风露细、天清似水。
重城闭月，青楼夸乐，人在银潢影里。
画屏期约近收灯，归步急、双鸳欲起。

张先	醉垂鞭
酒面滟金鱼。
吴娃唱。
吴潮上。
玉殿白麻书。
待君归後除。
勾留风月好。
平湖晓。
翠峰孤。
此景出关无。
西州空画图。

张先	定西番
秀眼谩生千媚，钗玉重，髻云低。
寂寂挹妆羞泪，怨分携。
鸳帐愿从今夜，梦长连晓鸡。
小逐画船风月，渡江西。

张先	定西番
焊拨紫槽金衬，双秀萼，两回鸾。
齐学汉宫妆样，竞蝉娟。
三十六弦蝉闹，小弦蜂作团。
听尽昭君幽怨，莫重弹。

张先	望江南・忆江南
青楼宴，靓女荐瑶杯。
一曲白云江月满，际天拖练夜潮来。
人物误瑶台。
醺醺酒，拂拂上双腮。
媚脸已非朱淡粉，香红全胜雪笼梅。
标格外尘埃。

张先	少年游慢
春城三二月。
禁柳飘绵未歇。
仙籞生香，轻云凝紫，临层阙。
歌掌明珠滑。
酒脸红霞发。
华省名高，少年得意时节。
画刻三题彻。
梯汉同登蟾窟。
玉殿初宣，银袍齐脱，生仙骨。
花探都门晓，马跃芳衢阔。
宴罢东风，鞭梢一行飞雪。

张先	翦牡丹
野绿连空，天青垂水，素色溶漾都净。
柔柳摇摇，坠轻絮无影。
汀洲日落人归，修巾薄袂，撷香拾翠相竞。
如解凌波，泊烟渚春暝。
采绦朱索新整。
宿绣屏、画船风定。
金凤响双槽，弹出今古幽思谁省。
玉盘大小乱珠迸。
酒上妆面，花艳媚相并。
重听。
尽汉妃一曲，江空月静。

张先	画堂春
外潮莲子长参差。
霁山青处鸥飞。
水天溶漾画桡迟。
人影鉴中移。
桃叶浅声双唱，杏红深色轻衣。
小荷障面避斜晖。
分得翠阴归。

张先	芳草渡・系裙腰
双门晓锁响朱扉。
千骑拥、万人随。
风乌弄影画船移。
歌时泪，和别怨，作秋悲。
寒潮小，渡淮迟。
吴越路、渐天涯。
宋王台上为相思。
江云下，日西尽，雁南飞。

张先	芳草渡・系裙腰
主人宴客玉楼西。
风飘雪、忽氛霏。
唐昌花蕊渐平枝。
浮光里，寒声聚，队禽栖。
惊晓日，喜春迟。
野桥时伴梅飞。
山明日远霁云披。
溪上月，堂下水，并春晖。

张先	御街行
夭非花艳轻非雾。
来夜半、天明去。
来如春梦不多时，去似朝云何处。
远鸡栖燕，落星沈月，城头鼓。
参差渐辨西池树。
珠阁斜开户。
绿苔深径少人行，苔上屐痕无数。
馀香遗粉，剩衾闲枕，天把多情付。

张先	苏幕遮
柳飞绵，花实少。
镂板音清，浅发江南调。
斜日两竿留碧□。
马足重重，又近青门道。
去尘浓，人散了。
回首旗亭，渐渐红裳小。
莫讶安仁头白早。
天若有情，天也终须老。

张先	武陵春
每见韶娘梳鬓好，钗燕傍云飞。
谁掬彤霞露染衣。
□玉透柔肌。
梅花瘦雪梨花雨，心眼未芳菲。
看著娇妆听柳枝。
人意觉春归。

张先	醉落魄・一斛珠
山围画障。
风溪弄月清溶漾。
玉楼苕馆人相望。
下若醲醅，竞欲金钗当。
使君劝醉青娥唱。
分明仙曲云中响。
南园百卉千家赏。
和气兼春，不独花枝上。

张先	长相思
粉艳明。
秋水盈。
柳样纤柔花样轻。
笑前双靥生。
寒江平。
江橹鸣。
谁道潮沟非远行。
回头千里情。

张先	更漏子
杜陵春，秦树晚。
伤别更堪临远。
南去信，欲凭谁。
归鸿多北归。
小桃枝，红蓓发。
今夜昔时风月。
休苦意，说相思。
少情人不知。

张先	浣溪沙
楼倚春江百尺高。
烟中还未见归桡。
几时期信似江潮。
花片片飞风弄蝶，柳阴阴下水平桥。
日长才过又今宵。

张先	醉桃源・阮郎归
仙郎何日是来期。
无心云胜伊。
行云犹解傍山飞。
郎行去不归。
强匀画，又芳菲。
春深轻薄衣。
桃花无语伴相思。
阴阴月上时。

张先	行香子
舞雪歌云。
闲淡妆匀。
蓝溪水、深染轻裙。
酒香醺脸，粉色生春。
更巧谈话，美情性，好精神。
江空无畔，凌波何处，月桥边、青柳朱门。
断钟残角，又送黄昏。
奈心中事，眼中泪，意中人。

张先	熙州慢
武林乡，占第一湖山，咏画争巧。
鹫石飞来，倚翠楼烟霭，清猿啼晓。
况值禁垣师帅，惠政流入欢谣。
朝暮万景，寒潮弄月，乱峰回照。
天使寻春不早。
并行乐，免有花愁花笑。
持酒更听，红儿肉声长调。
潇湘故人未归，但目送游云孤鸟。
际天杪。
离情尽寄芳草。

张先	虞美人
恩如明月家家到。
无处无清照。
一帆秋色共云遥。
眼力不知人远、上江桥。
愿君书札来双鲤。
古汴东流水。
宋王台畔楚宫西。
正是节趣归路、近沙堤。

张先	泛清苕
绿净无痕，过晓霁清苕，镜里游人。
红柱巧，彩船稳，当筵主、秘馆词臣。
吴娃劝饮韩娥唱，竞艳容、左右皆春。
学为行雨，傍画桨，从教水溅罗裙。
溪烟混月黄昏。
渐楼台上下，火影星分。
飞槛倚，斗牛近，响箫鼓、远破重云。
归轩未至千家待，掩半妆、翠箔朱门。
衣香拂面，扶醉卸簪花，满袖馀煴。

张先	惜琼花
汀苹白。
苕水碧。
每逢花驻乐，随处欢席。
别时携手看春色。
萤火而今，飞破秋夕。
旱河流，如带窄。
任身轻似叶，何计归得。
断云孤鹜青山极。
楼上徘徊，无尽相忆。

张先	河满子
溪女送花随处，沙鸥避乐分行。
游舸已如图障里，小屏犹画潇湘。
人面新生酒艳，日痕更欲春长。
衣上交枝斗色，钗头比翼相双。
片段落霞明水底，风纹时动妆光。
宾从夜归无月，千灯万火河塘。

张先	劝金船
流泉宛转双开窦。
带染轻纱皱。
何人暗得金船酒。
拥罗绮前後。
绿定见花影，并照与、艳妆争秀。
行尽曲名，休更再歌杨柳。
光生飞动摇琼甃。
隔障笙箫奏。
须知短景欢无足，又还过清昼。
翰阁迟归来，传骑恨、留住难久。
异日凤凰池上，为谁思旧。

张先	庆同天・河传
海宇，称庆。
复生元圣。
风入南薰。
拜恩遥阙，衣上晓色犹春。
望尧云。
游钧广乐人疑梦。
仙声共。
日转旗光动。
无疆帝算，何独待祝华封。
与天同。

张先	江城子
小圆珠串静慵拈。
夜厌厌。
下重帘。
曲屏斜烛，心事入眉尖。
金字半开香穗小，愁不寐，恨西蟾。

张先	雨中花令
近鬓彩钿云雁细。
好客艳、花枝争媚。
学双燕、同栖还并翅。
我合著、你难分离。
这佛面、前生应布施。
你更看、蛾眉下秋水。
似赛九底、见他三五二。
正闷里、也须欢喜。

张先	汉宫春
红粉苔墙。
透新春消息，梅粉先芳。
奇葩异卉，汉家宫额涂黄。
何人斗巧，运紫檀、翦出蜂房。
应为是、中央正色，东君别与清香。
仙姿自称霓裳。
更孤标俊格，非雪凌霜。
黄昏院落，为谁密解罗囊。
银瓶注水，浸数枝、小阁幽窗。
春睡起，纤条在手，厌厌宿酒残妆。

张先	青门引・青门饮
乍暖还轻冷。
风雨晚来方定。
庭轩寂寞近清明，残花中酒，又是去年病。
楼头画角风吹醒。
入夜重门静。
那堪更被明月，隔墙送过秋千影。

张先	满江红
飘尽寒梅，笑粉蝶游蜂未觉。
渐迤逦、水明山秀，暖生帘幕。
过雨小桃红未透，舞烟新柳青犹弱。
记画桥深处水边亭，曾偷约。
多少恨，今犹昨。
愁和闷，都忘却。
拼从前烂醉，被花迷著。
晴鸽试铃风力软，雏莺弄舌春寒薄。
但只愁、锦绣闹妆时，东风恶。

张先	西江月
肃肃秺侯清慎，温温契苾知诗。
能推恻隐救民饥。
况乃义方教子。
宪府两飞鹗荐，士林竞赋怀辞。
天门正美可前知。
入侍钧天从此。

张先	塞垣春
野树秋声满。
对雨壁、风灯乱。
云低翠帐，烟销素被，签动重幔。
甚客怀、先自无消遣。
更篱落、秋虫叹。
叹樊川、风流减。
旧欢难得重见。
停酒说扬州，平山月、应照棋观。
绿绮为谁弹，空传广陵散。
但光纱短帽，窄袖轻衫，犹记竹西庭院。
老鹤何时去，认琼花一面。

张先	浪淘沙
肠断送韶华。
为惜杨花。
雪球摇曳逐风斜。
容易著人容易去，飞过谁家。
聚散苦咨嗟。
无计留他。
行人洒泪滴流霞。
今日画堂歌舞地，明日天涯。

张先	望江南・忆江南
香闺内、空自想佳期。
独步花阴情绪乱，谩将珠泪两行垂。
胜会在何时。
厌厌病，此夕最难持。
一点芳心无托处，荼縻架上月迟迟。
惆怅有谁知。

张先	碧牡丹
步帐摇红绮。
晓月堕，沈烟砌。
缓板香檀，唱彻伊家新制。
怨入眉头，敛黛峰横翠。
芭蕉寒，雨声碎。
镜华翳。
闲照孤鸾戏。
思量去时容易。
钿盒瑶钗，至今冷落轻弃。
望极蓝桥，但暮云千里。
几重山，几重水。

张先	山亭宴
碧波落日寒烟聚，望遥山、迷离红树。
小艇载人来，约尊酒、商量歧路。
衰柳断桥西，共携手、攀条无语。
水际见凫，一对对、眠沙溆。
西陵松柏青如故。
翦烟花、幽兰啼露。
油壁间花骢，那禁得、风吹细雨。
饶他此後更思量，总莫似、当筵情绪。
镜面绿波平，照几度、人来去。

晏殊	谒金门
秋露坠。
滴尽楚兰红泪。
往事旧欢何限意。
思量如梦寐。
人貌老于前岁。
风月宛然无异。
座有嘉宾尊有桂。
莫辞终夕醉。

晏殊	破阵子
海上蟠桃易熟，人间好月长圆。
惟有掰钗分钿侣，离别常多会面难。
此情须问天。
蜡烛到明垂泪，熏炉尽日生烟。
一点凄凉愁绝意，谩道秦筝有剩弦。
何曾为细传。

晏殊	破阵子
燕子欲归时节，高楼昨夜西风。
求得人间成小会，试把金尊傍菊丛。
歌长粉面红。
斜日更穿帘幕，微凉渐入梧桐。
多少襟怀言不尽，写向蛮笺曲调中。
此情千万重。

晏殊	破阵子
忆得去年今日，黄花已满东篱。
曾与玉人临小槛，共折香英泛酒卮。
长条插鬓垂。
人貌不应迁换，珍丛又睹芳菲。
重把一尊寻旧径，所惜光阴去似飞。
风飘露冷时。

晏殊	破阵子
湖上西风斜日，荷花落尽红英。
金菊满丛珠颗细，海燕辞巢翅羽轻。
年年岁岁情。
美酒一杯新熟，高歌数阕堪听。
不向尊前同一醉，可奈光阴似水声。
迢迢去未停。

晏殊	浣溪沙
阆苑瑶台风露秋。
整鬟凝思捧觥筹。
欲归临别强迟留。
月好谩成孤枕梦，酒阑空得两眉愁。
此时情绪悔风流。

晏殊	浣溪沙
三月和风满上林。
牡丹妖艳直千金。
恼人天气又春阴。
为我转回红脸面，向谁分付紫檀心。
有情须殢酒杯深。

晏殊	浣溪沙
青杏园林著酒香。
佳人初试薄罗裳。
柳丝无力燕飞忙。
乍雨乍晴花自落，闲愁闲闷日偏长。
为谁消瘦减容光。

晏殊	浣溪沙
一曲新词酒一杯。
去年天气旧亭台。
夕阳西下几时回。
无可奈何花落去，似曾相识燕归来。
小园香径独徘徊。

晏殊	浣溪沙
红蓼花香夹岸稠。
绿波春水向东流。
小船轻舫好追游。
渔父酒醒重拨棹，鸳鸯飞去却回头。
一杯销尽两眉愁。

晏殊	浣溪沙
淡淡梳妆薄薄衣。
天仙模样好容仪。
旧欢前事入颦眉。
闲役梦魂孤烛暗，恨无消息画帘垂。
且留双泪说相思。

晏殊	浣溪沙
小阁重帘有燕过。
晚花红片落庭莎。
曲阑干影入凉波。
一霎好风生翠幕，几回疏雨滴圆荷。
酒醒人散得愁多。

晏殊	浣溪沙
宿酒才醒厌玉卮。
水沈香冷懒熏衣。
早梅先绽日边枝。
寒雪寂寥初散後，春风悠扬欲来时。
小屏闲放画帘垂。

晏殊	浣溪沙
绿叶红花媚晓烟。
黄蜂金蕊欲披莲。
水风深处懒回船。
可惜异香珠箔外，不辞清唱玉尊前。
使星归觐九重天。

晏殊	浣溪沙
湖上西风急暮蝉。
夜来清露湿红莲。
少留归骑促歌筵。
为别莫辞金盏酒，入朝须近玉炉烟。
不知重会是何年。

晏殊	浣溪沙
杨柳阴中驻彩旌。
芰荷香里劝金觥。
小词流入管弦声。
只有醉饮宽别恨，不须朝暮促归程。
雨条烟叶系人情。

晏殊	浣溪沙
一向年光有限身。
等闲离别易消魂。
酒筵歌席莫辞频。
满目山河空念远，落花风雨更伤春。
不如怜取眼前人。

晏殊	浣溪沙
玉碗冰寒滴露华。
粉融香雪透轻纱。
晚来妆面胜荷花。
鬓亸欲迎眉际月，酒红初上脸边霞。
一场春梦日西斜。

晏殊	更漏子
华浓，山翠浅。
一寸秋波如剪。
红日永，绮筵开。
暗随仙驭来。
遏云声，回雪袖。
占断晓莺春柳。
才送目，又颦眉。
此情谁得知。

晏殊	更漏子
塞鸿高，仙露满。
秋入银河清浅。
逢好客，且开眉。
盛年能几时。
宝筝调，罗袖软。
拍碎画堂檀板。
须尽醉，莫推辞。
人生多别离。

晏殊	更漏子
雪藏梅，烟著柳。
依约上春时候。
初送雁，欲问莺。
绿池波浪生。
探花开，留客醉。
忆得去年情味。
金盏酒，玉炉香。
任他红日长。

晏殊	更漏子
菊花残，梨叶堕。
可惜良辰虚过。
新酒熟，绮筵开。
不辞红玉杯。
蜀弦高，羌管脆。
慢飐舞娥香袂。
君莫笑，醉乡人。
熙熙长似春。

晏殊	鹊踏枝・蝶恋花
槛菊愁烟兰泣露。
罗幕轻寒，燕子双飞去。
明月不谙离恨苦。
斜光到晓穿朱户。
昨夜西风凋碧树。
独上高楼，望尽天涯路。
欲寄彩笺兼尺素。
山长水阔知何处。

晏殊	鹊踏枝・蝶恋花
紫府群仙名籍秘。
五色斑龙，暂降人间世。
海变桑田都不记。
蟠桃一熟三千岁。
露滴彩旌云绕袂。
谁信壶中，别有笙歌地。
门外落花随水逝。
相看莫惜尊前醉。

晏殊	点绛唇
露下风高，井梧宫簟生秋意。
画堂筵启。
一曲呈珠缀。
天外行云，欲去凝香袂。
炉烟起。
断肠声里。
敛尽双蛾翠。

晏殊	凤衔杯
青苹昨夜秋风起。
无限个、露莲相倚。
独凭朱阑、愁望晴天际。
空目断、遥山翠。
彩笺长，锦书细。
谁信道、两情难寄。
可惜良辰好景、欢娱地。
只恁空憔悴。

晏殊	凤衔杯
留花不住怨花飞。
向南园、情绪依依。
可惜倒红斜白、一枝枝。
经宿雨、又离披。
凭朱槛，把金卮。
对芳丛、惆怅多时。
何况旧欢新恨、阻心期。
空满眼、是相思。

晏殊	凤衔杯
柳条花颣恼青春。
更那堪、飞絮纷纷。
一曲细丝清脆、倚朱唇。
斟绿酒、掩红巾。
追往事，惜芳辰。
暂时间、留住行云。
端的自家心下、眼中人。
到处里、觉尖新。

晏殊	清平乐
春花秋草。
只是催人老。
总把千山眉黛扫。
未抵别愁多少。
劝君绿酒金杯。
莫嫌丝管声催。
兔走乌飞不住，人生几度三台。

晏殊	清平乐
秋光向晚。
小阁初开宴。
林叶殷红犹未遍。
雨後青苔满院。
萧娘劝我金卮。
殷勤更唱新词。
暮去朝来节老，人生不饮何为。

晏殊	清平乐
春来秋去。
往事知何处。
燕子归飞兰泣露。
光景千留不住。
酒阑人散忡忡。
闲阶独倚梧桐。
记得去年今日，依前黄叶西风。

晏殊	清平乐
金风细细。
叶叶梧桐坠。
绿酒初尝人易醉。
一枕小窗浓睡。
紫微朱槿花残。
斜阳却照阑干。
双燕欲归时节，银屏昨夜微寒。

晏殊	清平乐
红笺小字。
说尽平生意。
鸿雁在云鱼在水。
惆怅此情难寄。
斜阳独倚西楼。
遥山恰对帘钩。
人面不知何处，绿波依旧东流。

晏殊	红窗听
淡薄梳妆轻结束。
天意与、脸红眉绿。
断环书素传情久，许双飞同宿。
一饷无端分比目。
谁知道、风前月底，相看未足。
此心终拟，觅鸾弦重续。

晏殊	红窗听
记得香闺临别语。
彼此有、万重心诉。
淡云轻霭知多少，隔桃源无处。
梦觉相思天欲曙。
依前是、银屏画烛，宵长岁暮。
此时何计，托鸳鸯飞去。

晏殊	采桑子
春风不负东君信，遍拆群芳。
燕子双双。
依旧衔泥入杏梁。
须知一盏花前酒，占得韶光。
莫话匆忙。
梦里浮生足断肠。

晏殊	采桑子
红英一树春来早，独占芳时。
我有心期。
把酒攀条惜绛蕤。
无端一夜狂风雨，暗落繁枝。
蝶怨莺悲。
满眼春愁说向谁。

晏殊	采桑子
阳和二月芳菲遍，暖景溶溶。
戏蝶游蜂。
深入千花粉艳中。
何人解系天边日，占取春风。
免使繁红。
一片西飞一片东。

晏殊	采桑子
樱桃谢了梨花发，红白相催。
燕子归来。
几处风帘绣户开。
人生乐事知多少，且酌金杯。
管咽弦哀。
慢引萧娘舞袖回。

晏殊	采桑子
古罗衣上金针样，绣出芳妍。
玉砌朱阑。
紫艳红英照日鲜。
佳人画阁新妆了，对立丛边。
试摘婵娟。
贴向眉心学翠钿。

晏殊	采桑子
时光只解催人老，不信多情。
长恨离亭。
泪滴春衫酒易醒。
梧桐昨夜西风急，淡月胧明。
好梦频惊。
何处高楼雁一声。

晏殊	采桑子
林间摘遍双双叶，寄与相思。
朱槿开时。
尚有山榴一两枝。
荷花欲绽金莲子，半落红衣。
晚雨微微。
待得空梁宿燕归。

晏殊	喜迁莺
风转蕙，露催莲。
莺语尚绵蛮。
尧蓂随月欲团圆。
真驭降荷兰。
褰油幕。
调清乐。
四海一家同乐。
千官心在玉炉香。
圣寿祝天长。

晏殊	喜迁莺
歌敛黛，舞萦风。
迟日象筵中。
分行珠翠簇繁红。
云髻袅珑璁。
金炉暖。
龙香远。
共祝尧龄万万。
曲终休解画罗衣。
留伴彩云飞。

晏殊	喜迁莺
花不尽，柳无穷。
应与我情同。
觥船一棹百分空。
何处不相逢。
朱弦悄。
知音少。
天若有情应老。
劝君看取利名场。
今古梦茫茫。

晏殊	喜迁莺
烛飘花，香掩烬。
中夜酒初醒。
画楼残点两三声。
窗外月胧明。
晓帘垂，惊鹊去。
好梦不知何处。
南园春色已归来。
庭树有寒梅。

晏殊	喜迁莺
曙河低，斜月淡。
帘外早凉天。
玉楼清唱倚朱弦。
馀韵入疏烟。
脸霞轻，眉翠重。
欲舞钗钿摇动。
人人如意祝炉香。
为寿百千长。

晏殊	撼庭秋
别来音信千里。
怅此情难寄。
碧纱秋月，梧桐夜雨，几回无寐。
楼高目断，天遥云黯，只堪憔悴。
念兰堂红烛，心长焰短，向人垂泪。

晏殊	少年游
重阳过後，西风渐紧，庭树叶纷纷。
朱阑向晓，芙蓉妖艳，特地斗芳新。
霜前月下，斜红淡蕊，明媚欲回春。
莫将琼萼等闲分。
留赠意中人。

晏殊	少年游
霜华满树，兰凋蕙惨，秋艳入芙蓉。
胭脂嫩脸，金黄轻蕊，犹自怨西风。
前欢往事，当歌对酒，无限到心中。
更凭朱槛忆芳容。
肠断一枝红。

晏殊	少年游
芙蓉花发去年枝。
双燕欲归飞。
兰堂风软，金炉香暖，新曲动帘帷。
家人拜上千春寿，深意满琼卮。
绿鬓朱颜，道家装束，长似少年时。

晏殊	少年游
谢家庭槛晓无尘。
芳宴祝良辰。
风流妙舞，樱桃清唱，依约驻行云。
榴花一盏浓香满，为寿百千春。
岁岁年年，共欢同乐，嘉庆与时新。

晏殊	酒泉子
三月暖风，开却好花无限了，当年丛下落纷纷。
最愁人。
长安多少利名身。
若有一杯香桂酒，莫辞花下醉芳茵。
且留春。

晏殊	酒泉子
春色初来，遍拆红芳千万树，流莺粉蝶斗翻飞。
恋香枝。
劝君莫惜缕金衣。
把酒看花须强饮，明朝後日渐离披。
惜芳时。

晏殊	木兰花・玉楼春
东风昨夜回梁苑。
日脚依稀添一线。
旋开杨柳绿蛾眉，暗拆海棠红粉面。
无情一去云中雁。
有意归来梁上燕。
有情无意且休论，莫向酒杯容易散。

晏殊	木兰花・玉楼春
帘旌浪卷金泥凤。
宿醉醒来长瞢。
海棠开後晓寒轻，流絮飞时春睡重。
美酒一杯谁与共。
往事旧欢时节动。
不如怜取眼前人，免更劳魂兼役梦。

晏殊	木兰花・玉楼春
燕鸿过後莺归去。
细算浮生千万绪。
长於春梦几多时，散似秋云无觅处。
闻琴解佩神仙侣。
挽断罗衣留不住。
劝君莫作独醒人，烂醉花间应有数。

晏殊	木兰花・玉楼春
池塘水绿风微暖。
记得玉真初见面。
重头歌韵响铮琮，入破舞腰红乱旋。
玉钩阑下香阶畔。
醉後不知斜日晚。
当时共我赏花人，点检如今无一半。

晏殊	木兰花・玉楼春
玉楼朱阁横金锁。
寒食清明春欲破。
窗间斜月两眉愁，帘外落花双泪堕。
朝云聚散真无那。
百岁相看能几个。
别来将为不牵情，万转千回思想过。

晏殊	木兰花・玉楼春
朱帘半下香销印。
二月东风催柳信。
琵琶旁畔且寻思，鹦鹉前头休借问。
惊鸿去後生离恨。
红日长时添酒困。
未知心在阿谁边，满眼泪珠言不尽。

晏殊	木兰花・玉楼春
杏梁归燕双回首。
黄蜀葵花开应候。
画堂元是降生辰，玉盏更斟长命酒。
炉中百和添香兽。
帘外青蛾回舞袖。
此时红粉感恩人，拜向月宫千岁寿。

晏殊	木兰花・玉楼春
紫薇朱槿繁开後。
枕簟微凉生玉漏。
玳筵初启日穿帘，檀板欲开香满袖。
红衫侍女频倾酒。
龟鹤仙人来献寿。
欢声喜气逐时新，青鬓玉颜长似旧。

晏殊	木兰花・玉楼春
春葱指甲轻拢拈。
五彩条垂双袖卷。
雪香浓透紫檀槽，胡语急随红玉腕。
当头一曲情无限。
入破铮琮金凤战。
百分芳酒祝长春，再拜敛容抬粉面。

晏殊	木兰花・玉楼春
红条约束琼肌稳。
拍碎香檀催急衮。
垅头呜咽水声繁，叶下间关莺语近。
美人才子传芳信。
明月清风伤别恨。
未知何处有知音，长为此情言不尽。

晏殊	迎春乐
长安紫陌春归早。
垂杨、染芳草。
被啼莺语燕催清晓。
正好梦、频惊觉。
当此际、青楼临大道。
幽会处、两情多少。
莫惜明珠百，占取长年少。

晏殊	诉衷情
青梅煮酒斗时新。
天气欲残春。
东城南陌花下，逢著意中人。
回绣袂，展香茵。
叙情亲。
此情拼作，千尺游丝，惹住朝云。

晏殊	诉衷情
东风杨柳欲青青。
烟淡雨初晴。
恼他香阁浓睡，撩乱有啼莺。
眉叶细，舞腰轻。
宿妆成。
一春芳意，三月和风，牵系人情。

晏殊	诉衷情
芙蓉金菊斗馨香。
天气欲重阳。
远村秋色如画，红树间疏黄。
流水淡，碧天长。
路茫茫。
凭高目断，鸿雁来时，无限思量。

晏殊	诉衷情
数枝金菊对芙蓉。
摇落意重重。
不知多少幽怨，和露泣西风。
人散後，月明中。
夜寒浓。
谢娘愁卧，潘令闲眠，心事无穷。

晏殊	诉衷情
露莲双脸远山眉。
偏与淡妆宜。
小庭帘幕春晚，闲共柳丝垂。
人别後，月圆时。
信迟迟。
心心念念，说尽无凭，只是相思。

晏殊	诉衷情
秋风吹绽北池莲。
曙云楼阁鲜。
画堂今日嘉会，齐拜玉炉烟。
斟美酒，祝芳筵。
奉觥船。
宜春耐夏，多福庄严，富贵长年。

晏殊	诉衷情
世间荣贵月中人。
嘉庆在今辰。
兰堂帘幕高卷，清唱遏行云。
持玉盏，敛红巾。
祝千春。
榴花寿酒，金鸭炉香，岁岁长新。

晏殊	诉衷情
海棠珠缀一重重。
清晓近帘栊。
胭脂谁与匀淡，偏向脸边浓。
看叶嫩，惜花红。
意无穷。
如花似叶，岁岁年年，共占春风。

晏殊	胡捣练
小桃花与早梅花，尽是芳妍品格。
未上东风先拆。
分付春消息。
佳人钗上玉尊前，朵朵秾香堪惜。
谁把彩豪描得。
免恁轻抛掷。

晏殊	人娇
二月春风，正是杨花满路。
那堪更、别离情绪。
罗巾掩泪，任粉痕沾污。
争奈向、千留万留不住。
玉酒频倾，宿眉愁聚。
空肠断、宝筝弦柱。
人间後会，又不知何处。
魂梦里、也须时时飞去。

晏殊	人娇
玉树微凉，渐觉银河影转。
林叶静、疏红欲遍。
朱帘细雨，尚迟留归燕。
嘉庆日、多少世人良愿。
楚竹惊鸾，秦筝起雁。
萦舞袖、急翻罗荐。
云回一曲，更轻栊檀板。
香炷远、同祝寿期无限。

晏殊	人娇
一叶秋高，向夕红兰露坠。
风月好、乍凉天气。
长生此日，见人中嘉瑞。
斟寿酒、重唱妙声珠缀。
凤莞移宫，钿衫回袂。
帘影动、鹊炉香细。
南真宝箓，赐玉京千岁。
良会永、莫惜流霞同醉。

晏殊	踏莎行
细草愁烟，幽花怯露。
凭阑总是销魂处。
日高深院静无人，时时海燕双飞去。
带缓罗衣，香残蕙炷。
天长不禁迢迢路。
垂杨只解惹春风，何曾系得行人住。

晏殊	踏莎行
祖席离歌，长亭别宴。
香尘已隔犹回面。
居人匹马映林嘶，行人去棹依波转。
画阁魂消，高楼目断。
斜阳只送平波远。
无穷无尽是离愁，天涯地角寻思遍。

晏殊	踏莎行
碧海无波，瑶台有路。
思量便合双飞去。
当时轻别意中人，山长水远知何处。
绮席凝尘，香闺掩雾。
红笺小字凭谁附。
高楼目尽欲黄昏，梧桐叶上萧萧雨。

晏殊	踏莎行
绿树归莺，雕梁别燕。
春光一去如流电。
当歌对酒莫沈吟，人生有限情无限。
弱袂萦春，修蛾写怨。
秦筝宝柱频移雁。
尊中绿醑意中人，花朝月夜长相见。

晏殊	踏莎行
小径红稀，芳郊绿遍。
高台树色阴阴见。
春风不解禁杨花，乱扑行人面。
翠叶藏莺，朱帘隔燕。
炉香静逐游丝转。
一场愁梦酒醒时，斜阳却照深深院。

晏殊	渔家傲
画鼓声中昏又晓。
时光只解催人老。
求得浅欢风日好。
齐揭调。
神仙一曲渔家傲。
绿水悠悠天杳杳。
浮生岂得长年少。
莫惜醉来开口笑。
须信道。
人间万事何时了。

晏殊	渔家傲
荷叶荷花相间斗。
红娇绿嫩新妆就。
昨日小池疏雨後。
铺锦绣。
行人过去频回首。
倚遍朱阑凝望久。
鸳鸯浴处波文皱。
谁唤谢娘斟美酒。
萦舞袖。
当筵劝我千长寿。

晏殊	渔家傲
荷叶初开犹半卷。
荷花欲拆犹微绽。
此叶此花真可羡。
秋水畔。
青凉伞映红妆面。
美酒一杯留客宴。
拈花摘叶情无限。
争奈世人多聚散。
频祝愿。
如花似叶长相见。

晏殊	渔家傲
杨柳风前香百步。
盘心碎点真珠露。
疑是水仙开洞府。
妆景趣。
红幢绿盖朝天路。
小鸭飞来稠闹处。
三三两两能言语。
饮散短亭人欲去。
留不住。
黄昏更下萧萧雨。

晏殊	渔家傲
粉笔丹青描未得。
金针彩线功难敌。
谁傍暗香轻采摘。
风淅淅。
船头触散双鸂鶒。
夜雨染成天水碧。
朝阳借出胭脂色。
欲落又开人共惜。
秋气逼。
盘中已见新荷的。

晏殊	渔家傲
叶下眠未稳。
风翻露香成阵。
仙女出游知远近。
羞借问。
饶将绿扇遮红粉。
一掬蕊黄沾雨润。
天人乞与金英嫩。
试折乱条醒酒困。
应有恨。
芳心拗尽丝无尽。

晏殊	渔家傲
罨画溪边停彩舫。
仙娥绣被呈新样。
飒飒风声来一饷。
愁四望。
残红片片随波浪。
琼脸丽人青步障。
风牵一袖低相向。
应有锦鳞闲倚傍。
秋水上。
时时绿柄轻摇扬。

晏殊	渔家傲
宿蕊斗攒金粉闹。
青房暗结蜂儿小。
敛面似啼开似笑。
天与貌。
人间不是铅华少。
叶软香清无限好。
风头日脚乾催老。
待得玉京仙子到。
凭向道。
红颜只合长年少。

晏殊	渔家傲
脸傅朝霞衣剪翠。
重重占断秋江水。
一曲采莲风细细。
人未醉。
鸳鸯不合惊飞起。
欲摘嫩条嫌绿刺。
闲敲画扇偷金蕊。
半夜月明珠露坠。
多少意。
红腮点点相思泪。

晏殊	渔家傲
越女采莲江北岸。
轻桡短棹随风便。
人貌与花相斗艳。
流水慢。
时时照影看妆面。
莲叶层层张绿伞。
莲房个个垂金盏。
一把藕丝牵不断。
红日晚。
回头欲去心撩乱。

晏殊	渔家傲
粉面啼红腰束素。
当年拾翠曾相遇。
密意深情谁与诉。
空怨慕。
西池夜夜风兼露。
池上夕阳笼碧树。
池中短棹惊微雨。
水泛落英何处去。
人不语。
东流到了无停住。

晏殊	渔家傲
幽鹭慢来窥品格。
双鱼岂解传消息。
绿柄嫩香频采摘。
心似织。
条条不断谁牵役。
粉泪暗和清露滴。
罗衣染尽秋江色。
对面不言情脉脉。
烟水隔。
无人说似长相忆。

晏殊	渔家傲
楚国细腰元自瘦。
文君腻脸谁描就。
日夜声声催箭漏。
昏复昼。
红颜岂得长如旧。
醉折嫩房和蕊嗅。
天丝不断清香透。
却傍小阑凝坐久。
风满袖。
西池月上人归後。

晏殊	渔家傲
嫩绿堪裁红欲绽。
蜻蜓点水鱼游畔。
一霎雨声香四散。
风颭乱。
高低掩映千千万。
总是凋零终有恨。
能无眼下生留恋。
何似折来妆粉面。
勤看玩。
胜如落尽秋江岸。

晏殊	雨中花・夜行船
剪翠妆红欲就。
折得清香满袖。
一对鸳鸯眠未足，叶下长相守。
莫傍细条寻嫩藕。
怕绿刺、衣伤手。
可惜许、月明风露好，恰在人归後。

晏殊	瑞鹧鸪
越娥红泪泣朝云。
越梅从此学妖嚬。
腊月初头、庾岭繁开後，特染妍华赠世人。
前溪昨夜深深雪，朱颜不掩天真。
何时驿使西归，寄与相思客，一枝新。
报道江南别样春。

晏殊	瑞鹧鸪
江南残腊欲归时。
有梅红亚雪中枝。
一夜前村、间破瑶英拆，端的千花冷未知。
丹青改样匀朱粉，雕梁欲画犹疑。
何妨与向冬深，密种秦人路，夹仙溪。
不待妖桃客自迷。

晏殊	望仙门
紫薇枝上露华浓。
起秋风。
管弦声细出帘栊。
象筵中。
仙酒斟云液，仙歌转绕梁虹。
此时佳会庆相逢。
庆相逢。
欢醉且从容。

晏殊	望仙门
玉壶清漏起微凉。
好秋光。
金杯重叠满琼浆。
会仙乡。
新曲调丝管，新声更颭霓裳。
博山炉暖泛浓香。
泛浓香。
为寿百千长。

晏殊	望仙门
玉池波浪碧如鳞。
露莲新。
清歌一曲翠眉嚬。
舞华茵。
满酌兰英酒，须知献寿千春。
太平无事荷君恩。
荷君恩。
齐唱《望仙门》。

晏殊	长生乐
玉露金风月正圆。
台榭早凉天。
画堂嘉会，组绣列芳筵。
洞府星辰龟鹤，来添福寿。
欢声喜色，同入金炉泛浓烟。
清歌妙舞，急管繁弦。
榴花满酌觥船。
人尽祝、富贵又长年。
莫教红日西晚，留著醉神仙。

晏殊	长生乐
阆苑神仙平地见。
碧海架蓬瀛。
洞门相向，倚金铺微明。
处处天花撩乱，飘散歌声。
装真筵寿，赐与流霞满瑶觥。
红鸾翠节，紫凤银笙。
玉女双来近彩云。
随步朝夕拜三清。
为传王母金箓，祝千岁长生。

晏殊	蝶恋花
一霎秋风惊画扇。
艳粉娇红，尚拆荷花面。
草际露垂虫响遍。
珠帘不下留归燕。
扫掠亭台开小院。
四坐清欢，莫放金杯浅。
龟鹤命长松寿远。
阳春一曲情千万。

晏殊	蝶恋花
紫菊初生朱槿坠。
月好风清，渐有中秋意。
更漏乍长天似水。
银屏展尽遥山翠。
绣幕卷波香引穗。
急管繁弦，共庆人间瑞。
满酌玉杯萦舞袂。
南春祝寿千千岁。

晏殊	蝶恋花
帘幕风轻双语燕。
午醉醒来，柳絮飞撩乱。
心事一春犹未见。
馀花落尽青苔院。
百尺朱楼闲倚遍。
薄雨浓云，抵死遮人面。
消息未知归早晚。
斜阳只送平波远。

晏殊	蝶恋花
玉碗冰寒消暑气。
碧簟纱厨，向午朦胧睡。
莺舌惺松如会意。
无端画扇惊飞起。
雨後初凉生水际。
人面荷花，的的遥相似。
眼看红芳犹抱蕊。
丛中已结新莲子。

晏殊	蝶恋花
梨叶疏红蝉韵歇。
银汉风高，玉管声凄切。
枕簟乍凉铜漏咽。
谁教社燕轻离别。
草际蛩吟珠露结。
宿酒醒来，不记归时节。
多少衷肠犹未说。
朱帘一夜朦胧月。

晏殊	蝶恋花
南雁依稀回侧阵。
雪霁墙阴，偏觉兰芽嫩。
中夜梦馀消酒困。
炉香卷穗灯生晕。
急景流年都一瞬。
往事前欢，未免萦方寸。
腊後花期知渐近。
寒梅已作东风信。

晏殊	拂霓裳
庆生辰。
庆生辰是百千春。
开雅宴，画堂高会有诸亲。
钿函封大国，玉色受丝纶。
感皇恩。
望九重、天上拜尧云。
今朝祝寿，祝寿数，比松椿。
斟美酒，至心如对月中人。
一声檀板动，一炷蕙香焚。
祷仙真。
愿年年今日、喜长新。

晏殊	拂霓裳
喜秋成。
见千门万户乐升平。
金风细，玉池波浪縠文生。
宿露沾罗幕，微凉入画屏。
张绮宴，傍熏炉蕙炷、和新声。
神仙雅会，会此日，象蓬瀛。
管弦清，旋翻红袖学飞琼。
光阴无暂住，欢醉有闲情。
祝辰星。
愿百千为寿、献瑶觥。

晏殊	拂霓裳
乐秋天。
晚荷花缀露珠圆。
风日好，数行新雁贴寒烟。
银簧调脆管，琼柱拨清弦。
捧觥船。
一声声、齐唱太平年。
人生百岁，离别易，会逢难。
无事日，剩呼宾友启芳筵。
星霜催绿鬓，风露损朱颜。
惜清欢。
又何妨、沈醉玉尊前。

晏殊	菩萨蛮
芳莲九蕊开新艳。
轻红淡白匀双脸。
一朵近华堂。
学人宫样妆。
看时斟美酒。
共祝千年寿。
销得曲中夸。
世间无此花。

晏殊	菩萨蛮
秋花最是黄葵好。
天然嫩态迎秋早。
染得道家衣。
淡妆梳洗时。
晓来清露滴。
一一金杯侧。
插向绿云鬓。
便随王母仙。

晏殊	菩萨蛮
人人尽道黄葵淡。
侬家解说黄葵艳。
可喜万般宜。
不劳朱粉施。
摘承金盏酒。
劝我千长寿。
擎作女真冠。
试伊娇面看。

晏殊	菩萨蛮
高梧叶下秋光晚。
珍丛化出黄金盏。
还似去年时。
傍阑三两枝。
人情须耐久。
花面长依旧。
莫学蜜蜂儿。
等闲悠扬飞。

晏殊	秋蕊香
梅蕊雪残香瘦。
罗幕轻寒微透。
多情只是春杨柳。
占断可怜时候。
萧娘劝我杯中酒。
翻红袖。
金乌玉兔长飞走。
争得朱颜依旧。

晏殊	秋蕊香
向晓雪花呈瑞。
飞遍玉城瑶砌。
何人剪碎天边桂。
散作瑶田琼蕊。
萧娘敛尽双蛾翠。
回香袂。
今朝有酒今朝醉。
遮莫更长无睡。

晏殊	相思儿令
昨日探春消息，湖上绿波平。
无奈绕堤芳草，还向旧痕生。
有酒且醉瑶觥。
更何妨、檀板新声。
谁教杨柳千丝，就中牵系人情。

晏殊	相思儿令
春色渐芳菲也，迟日满烟波。
正好艳阳时节，争奈落花何。
醉来拟恣狂歌。
断肠中、赢得愁多。
不如归傍纱窗，有人重画双蛾。

晏殊	滴滴金
梅花漏泄春消息。
柳丝长，草芽碧。
不觉星霜鬓边白。
念时光堪惜。
兰堂把酒留嘉客。
对离筵，驻行色。
千里音尘便疏隔。
合有人相忆。

晏殊	山亭柳
家住西秦。
赌博艺随身。
花柳上、斗尖新。
偶学念奴声调，有时高遏行云。
蜀锦缠头无数，不负辛勤。
数年来往咸京道，残杯冷炙谩消魂。
衷肠事、托何人。
若有知音见采，不辞遍唱《阳春》。
一曲当筵落泪，重掩罗巾。

晏殊	睿恩新
芙蓉一朵霜秋色。
迎晓露、依依先拆。
似佳人、独立倾城，傍朱槛、暗传消息。
静对西风脉脉。
金蕊绽、粉红如滴。
向兰堂、莫厌重深，免清夜、微寒渐逼。

晏殊	睿恩新
红丝一曲傍阶砌。
珠露下、独呈纤丽。
剪鲛绡、碎作香英，分彩线、簇成娇蕊。
向晚群花欲悴。
放朵朵、似延秋意。
待佳人、插向钗头，更袅袅、低临凤髻。

晏殊	玉堂春
帝城春暖。
御柳暗遮空苑。
海燕双双，拂扬帘栊。
女伴相携、共绕林间路，折得樱桃插髻红。
昨夜临明微雨，新英遍旧丛。
宝马香车、欲傍西池看，触处杨花满袖风。

晏殊	玉堂春
後园春早。
残雪尚烟草。
数树寒梅，欲绽香英。
小妹无端、折尽钗头朵，满把金尊细细倾。
忆得往年同伴，沈吟无限情。
恼乱东风、莫便吹零落，惜取芳菲眼下明。

晏殊	玉堂春
斗城池馆。
二月风和烟暖。
绣户珠帘，日影初长。
玉辔金鞍、缭绕沙堤路，几处行人映绿杨。
小槛朱阑回倚，千花浓露香。
脆管清弦、欲奏新翻曲，依约林间坐夕阳。

晏殊	临江仙
资善堂中三十载，旧人多是凋零。
与君相见最伤情。
一尊如旧，聊且话平生。
此别要知须强饮，雪残风细长亭。
待君归觐九重城。
帝宸思旧，朝夕奉皇明。

晏殊	燕归梁
双燕归飞绕画堂。
似留恋虹梁。
清风明月好时光。
更何况、绮筵张。
云衫侍女，频倾寿酒，加意动笙簧。
人人心在玉炉香。
庆佳会、祝延长。

晏殊	燕归梁
金鸭香炉起瑞烟。
呈妙舞开筵。
阳春一曲动朱弦。
斟美酒、泛觥船。
中秋五日，风清露爽，犹是早凉天。
蟠桃花发一千年。
祝长寿、比神仙。

晏殊	望汉月・忆汉月
千缕万条堪结。
占断好风良月。
谢娘春晚先多愁，更撩乱、絮飞如雪。
短亭相送处，长忆得、醉中攀折。
年年岁岁好时节。
怎奈尚、有人离别。

晏殊	连理枝
玉字秋风至。
帘幕生凉气。
朱槿犹开，红莲尚拆，芙蓉含蕊。
送旧巢归燕拂高檐，见梧桐叶坠。
嘉宴凌晨启。
金鸭飘香细。
凤竹鸾丝，清歌妙舞，尽呈游艺。
愿百千遐寿比神仙，有年年岁岁。

晏殊	连理枝
绿树莺声老。
金井生秋早。
不寒不暖，裁衣按曲，天时正好。
况兰堂逢著寿筵开，见炉香缥缈。
组绣呈纤巧。
歌舞夸妍妙。
玉酒频倾，朱弦翠管，移宫易调。
献金杯重叠祝长生，永消遥奉道。

晏殊	破阵子
燕子来时新社，梨花落後清明。
池上碧苔三四点，叶底黄鹂一两声。
日长飞絮轻。
巧笑东邻女伴，采桑径里逢迎。
疑怪昨宵春梦好，元是今朝斗草赢。
笑从双脸生。

晏殊	玉楼春
绿杨芳草长亭路。
年少抛人容易去。
楼头残梦五更钟，花底离情三月雨。
无情不似多情苦。
一寸还成千万缕。
天涯地角有穷时，只有相思无尽处。

晏殊	失调名
芳草连天碧。

滕宗谅	临江仙
湖水连天天连水，秋来分外澄清。
君山自是小蓬瀛。
气蒸云梦泽，波撼岳阳城。
帝子有灵能鼓瑟，凄然依旧伤情。
微闻兰芝动芳馨。
曲终人不见，江上数峰青。

张	满江红
无利无名，无荣无辱，无烦无恼。
夜灯前、独歌独酌，独吟独笑。
况值群山初雪满，又兼明月交光好。
便假饶百岁拟如何，从他老。
知富贵，谁能保。
知功业，何时了。
算箪瓢金玉，所争多少。
一瞬光阴何足道，但思行乐常不早。
待春来携酒殢东风，眠芳草。

张	离亭燕・离亭宴
一带江山如画。
风物向秋潇洒。
水浸碧天何处断，翠色冷光相射。
蓼岸荻花中，隐映竹篱茅舍。
天际客帆高挂。
门外酒旗低迓。
多少六朝兴废事，尽入渔樵闲话。
怅望倚危栏，红日无言西下。

王益	诉衷情
烧残绛蜡泪成痕。
街鼓报黄昏。
碧云又阻来信，廊上月侵门。
愁永夜，拂香茵。
待谁温。
梦兰憔悴，掷果凄凉，两处销魂。

石延年	鹊桥仙
一分素景，千家新月，凉露楼台遍洗。
宝奁深夜结蛛丝，五孔、金针不寐。

石延年	燕归梁
芳草年年惹恨幽。
想前事悠悠。
伤春伤别几时休。
算从古、为风流。
春山总把，深匀翠黛，千叠在眉头。
不知供得几多愁。
更斜日、凭危楼。

关咏	迷仙引
春阴霁。
岸柳参差，袅袅金丝细。
画阁昼眠莺唤起。
烟光媚。
燕燕双高，引愁人如醉。
慵缓步，眉敛金铺倚。
嘉景易失，懊恼韶光改。
花空委。
忍厌厌地。
施朱粉，临鸾鉴，腻香销减摧桃李。
独自个凝睇。
暮云暗、遥山翠。
天色无情，四远低垂淡如水。
离恨托、征鸿寄。
旋娇波、暗落相思泪。
妆如洗。
向高楼、日日春风里。
悔凭阑、芳草人千里。

刘潜	水调歌头
六郡酒泉。

刘潜	六州歌头
秦亡草昧，刘项起吞并。
驱龙虎。
鞭寰宇。
斩长鲸。
扫欃枪。
血染彭门战。
视馀耳，皆鹰犬。
平祸乱。
归炎汉。
势奔倾。
兵散月明。
风急旌旗乱，刁斗三更。
命虞姬相对，泣听楚歌声。
玉帐魂惊。
泪盈盈。
恨花无主。
凝愁绪。
挥雪刃，掩泉扃。
时不利。
骓不逝。
困阴陵。
叱追兵。
喑呜摧天地，望归路，忍偷生。
功盖世。
成闲纪。
建遗灵。
江静水寒烟冷，波纹细、古木凋零。
遣行人到此，追念痛伤情。
胜负难凭。

刘潜	水调歌头
落日塞垣路，风劲戛貂裘。
翩翩数骑闲猎，深入黑山头。
极目平沙千里，惟见雕弓白羽，铁面骇骅骝。
隐隐望青冢，特地起闲愁。
汉天子，方鼎盛，四百州。
玉颜皓齿，深锁三十六宫秋。
堂有经纶贤相，边有纵横谋将，不作翠蛾羞。
戎虏和乐也，圣主永无忧。

李冠	蝶恋花
遥夜亭皋闲信步。
才过清明，渐觉伤春暮。
数点雨声风约住。
朦胧淡月云来去。
桃杏依稀香暗渡。
谁在秋千，笑里轻轻语。
一寸相思千万绪。
人间没个安排处。

李冠	六州歌头
凄凉绣岭，宫殿倚山阿。
明皇帝。
曾游地。
锁烟萝。
郁嵯峨。
忆惜真妃子。
艳倾国，方姝丽。
朝复暮。
嫔嫱妒。
宠偏颇。
三尺玉泉新浴，莲羞吐、红浸秋波。
听花奴，敲羯鼓，酣奏鸣鼍。
体不胜罗。
舞婆娑。
正霓裳曳。
惊烽燧。
千万骑。
拥雕戈。
情宛转。
魂空乱。
蹙双蛾。
奈兵何。
痛惜三春暮，委妖丽，马嵬坡。
平寇乱。
回宸辇。
忍重过。
香瘗紫囊犹有，鸿都客、钿合应讹。
使行人到此，千古只伤歌。
事往愁多。

李冠	六州歌头
秦亡草昧，刘项起吞并。
鞭寰宇。
驱龙虎。
扫枪。
斩长鲸。
雪染中原战。
视馀耳，皆鹰犬。
平祸乱。
归炎汉。
势奔倾。
兵散月明。
风急旌旗乱，刁斗三更。
共虞姬相对，泣听楚歌声。
玉帐魂惊。
泪盈盈。
念花无主。
凝愁苦。
挥雪刃，掩泉扃。
时不利。
骓不逝。
困阴陵。
叱追兵。
呜喑摧天地，望归路，忍偷生。
功盖世，何处见遗灵。
江静水寒烟冷，波纹钿、古木凋零。
遣行人到此，追念益伤情。
胜负难凭。

李冠	蝶恋花
贴鬓香云双绾绿。
柳弱花娇，一点春心足。
不肯玉箫闲度曲。
恼人特把青蛾蹙。
静夜溪桥霜薄屋。
独影行歌，惊起双鸾宿。
愁破酒阑闺梦熟。
月斜窗外风敲竹。

李冠	千秋万岁・千秋岁引
杏花好、子细君须辨。
比早梅深、夭桃浅。
把鲛绡、淡拂鲜红面。
蜡融紫萼重重现。
烟外悄，风中笑，香满院。
欲绽全开俱可羡。
粹美妖娆无处选。
除卿卿似寻常见。
倚天真、艳冶轻朱粉，分明洗出胭脂面。
追往事，绕芳榭，千千遍。

谢绛	菩萨蛮
娟娟侵鬓妆痕浅。
双眸相媚弯如翦。
一瞬百般宜。
无论笑与啼。
酒阑思翠被。
特故瞢腾地。
生怕促归轮。
微波先注人。

谢绛	夜行船
昨夜佳期初共。
鬓云低、翠翘金凤。
尊前和笑不成歌，意偷转、眼波微送。
草草不容成楚梦。
渐寒深、翠帘霜重。
相看送到断肠时，月西斜、画楼钟动。

谢绛	诉衷情
银缸夜永影长孤。
香草续残炉。
倚屏脉脉无语，粉泪不成珠。
双粲枕，百娇壶。
忆当初。
君恩莫似，秋叶无情，欲向人疏。

宋祁	失调名
因为衔泥污锦衣。
垂下珠帘不敢归。

宋祁	浪淘沙近・浪淘沙
少年不管。
流光如箭。
因循不觉韶光换。
至如今，始惜月满、花满、酒满。
扁舟欲解垂杨岸。
尚同欢宴。
日斜歌阕将分散。
倚兰桡，望水远、天远、人远。

宋祁	蝶恋花
雨过蒲萄新涨绿。
苍玉盘倾，堕碎珠千斛。
姬监拥前红簇簇。
温泉初试真妃浴。
驿使南来丹荔熟。
故翦轻绡，一色颁时服。
娇汗易凝醉玉。
青凉不用香绵扑。

宋祁	玉楼春
东城渐觉风光好。
皱波纹迎客棹。
绿杨烟外晓寒轻，红杏枝头春意闹。
浮生长恨欢娱少。
肯爱千金轻一笑。
为君持酒劝斜阳，且向花间留晚照。

宋祁	蝶恋花
绣幕茫茫罗帐卷。
春睡腾腾，困入娇波慢。
隐隐枕痕留玉脸。
腻云斜溜钗头燕。
远梦无端欢又散。
泪落胭脂，界破蜂黄浅。
整了翠鬟匀了面。
芳心一寸情何限。

宋祁	鹧鸪天
画毂雕鞍狭路逢。
一声肠断绣帘中。
身无彩凤双飞翼，心有灵犀一点通。
金作屋，玉为笼。
车如流水马游龙。
刘郎已恨蓬山远，更隔蓬山几万重。

宋祁	好事近
睡起玉屏风，吹去乱红犹落。
天气骤生轻暖，衬沈香帷箔。
珠帘约住海棠风，愁拖两眉角。
昨夜一庭明月，冷秋千红索。

贾昌朝	木兰花令
都城水绿嬉游处。
仙棹往来人笑语。
红随远浪泛桃花，雪散平堤飞柳絮。
东君欲共春归去。
一阵狂风和骤雨。
碧油红旆锦障泥，斜日画桥芳草路。

尹洙	水调歌头
万倾太湖上，朝暮浸寒光。
吴王去後，台榭千古锁悲凉。
谁信蓬山仙子，天与经纶才器，等闲厌名缰。
敛翼下霄汉，雅意在沧浪。
晚秋里，烟寂静，雨微凉。
危亭好景，佳树修竹绕回塘。
不用移舟酌酒，自有青山渌水，掩映似潇湘。
莫问平生意，别有好思量。

梅尧臣	苏幕遮
露堤平，烟墅杳。
乱碧萋萋，雨後江天晓。
独有庾郎年最少。
地春袍，嫩色宜相照。
接长亭，迷远道。
堪怨王孙，不记归期早。
落尽梨花春又了。
满地残阳，翠色和烟老。

梅尧臣	玉楼春
天然不比花含粉。
约月眉黄春色嫩。
小桥低映欲迷人，闲倚东风无奈困。
烟姿最与章台近。
冉冉千丝谁结恨。
狂莺来往恋芳阴，不道风流真能尽。

叶清臣	江南好・忆江南
丞相有才裨造化，圣皇宽诏养疏顽。
赢取十年闲。

叶清臣	贺圣朝
满斟绿醑留君住。
莫匆匆归去。
三分春色二分愁，更一分风雨。
花开花谢、都来几许。
且高歌休诉。
不知来岁牡丹时，再相逢何处。

吴感	折红梅
喜冰澌初泮，微和渐入、东郊时节。
春消息，夜来顿觉，红梅数枝争发。
玉溪仙馆，不是个、寻常标格。
化工别与、一种风情，似匀点胭脂，染成香雪。
重吟细阅。
比繁杏夭桃，品格真别。
只愁共、彩云易散，冷落谢池风月。
凭谁向说。
三弄处、龙吟休咽。
大家留取，时倚阑干，闻有花堪折，劝君须折。

文彦博	映山红
遂请後。
愿频醉、石楼溪口。

欧阳修	西湖念语
昔者王子猷之爱竹，造门不问于主人，陶渊明之卧舆，遇酒便留于道士。
况西湖之胜概，擅东颍之佳名。
虽美景良辰，固多于高会。
而清风明月，幸属于闲人。
并游或结于良朋，乘兴有时而独往。
鸣蛙暂听，安问属官而属私。
曲水临流，自可一觞而一咏。
至欢然而会意，亦傍若于无人。
乃知偶来常胜於特来，前言可信。
所有虽非于己有，其得已多。
因翻旧阕之辞，写以新声之调，敢阵薄伎，聊佐清欢。

欧阳修	采桑子
轻舟短棹西湖好，绿水逶迤。
芳草长堤。
隐隐笙歌处处随。
无风水面琉璃滑，不觉船移。
微动涟漪。
惊起沙禽掠岸飞。

欧阳修	采桑子
春深雨过西湖好，百卉争妍。
蝶乱蜂喧。
晴日催花暖欲然。
兰桡画舸悠悠去，疑是神仙。
返照波间。
水阔风高扬管弦。

欧阳修	采桑子
画船载酒西湖好，急管繁弦。
玉盏催传。
稳泛平波任醉眠。
行云却在行舟下，空水澄鲜。
俯仰留连。
疑是湖中别有天。

欧阳修	采桑子
群芳过後西湖好，狼籍残红。
飞絮蒙蒙。
垂柳阑干尽日风。
笙歌散尽游人去，始觉春空。
垂下帘栊。
双燕归来细雨中。

欧阳修	采桑子
何人解赏西湖好，佳景无时。
飞盖相追。
贪向花间醉玉卮。
谁知闲凭阑干处，芳草斜晖。
水远烟微。
一点沧洲白鹭飞。

欧阳修	采桑子
清明上巳西湖好，满目繁华。
争道谁家。
绿柳朱轮走钿车。
游人日暮相将去，醒醉喧哗。
路转堤斜。
直到城头总是花。

欧阳修	采桑子
荷花开後西湖好，载酒来时。
不用旌旗。
前後红幢绿盖随。
画船撑入花深处，香泛金卮。
烟雨微微。
一片笙歌醉里归。

欧阳修	采桑子
天容水色西湖好，云物俱鲜。
鸥鹭闲眠。
应惯寻常听管弦。
风清月白偏宜夜，一片琼田。
谁羡骖鸾。
人在舟中便是仙。

欧阳修	采桑子
残霞夕照西湖好，花坞苹汀。
十顷波平。
野岸无人舟自横。
西南月上浮云散，轩槛凉生。
莲芰香清。
水面风来酒面醒。

欧阳修	采桑子
平生为爱西湖好，来拥朱轮。
富贵浮云。
俯仰流年二十春。
归来恰似辽东鹤，城郭人民。
触目皆新。
谁识当年旧主人。

欧阳修	采桑子
画楼钟动君休唱，往事无踪。
聚散匆匆。
今日欢娱几客同。
去年绿鬓今年白，不觉衰容。
明月清风。
把酒何人忆谢公。

欧阳修	采桑子
十年一别流光速，白首相逢。
莫话衰翁。
但斗尊前语笑同。
劝君满酌君须醉，尽日从容。
画鹢牵风。
即去朝天沃舜聪。

欧阳修	采桑子
十年前是尊前客，月白风清。
忧患凋零。
老去光阴速可惊。
鬓华虽改心无改，试把金觥。
旧曲重听。
犹是当年醉里声。

欧阳修	朝中措
平山阑槛倚晴空。
山色有无中。
手种堂前垂柳，别来几度春风。
文章太守，挥毫万字，一饮千锺。
行乐直须年少，尊前看取衰翁。

欧阳修	长相思
苹满溪。
柳绕堤。
相送行人溪水西。
回时陇月低。
烟霏霏。
风凄凄。
重倚朱门听马嘶。
寒鸥相对飞。

欧阳修	长相思
花似伊。
柳似伊。
花柳青春人别离。
低头双泪垂。
长江东。
长江西。
两岸鸳鸯两处飞。
相逢知几时。

欧阳修	长相思
深花枝。
浅花枝。
深浅花枝相并时。
花枝难似伊。
玉如肌。
柳如眉。
爱著鹅黄金缕衣。
啼妆更为谁。

欧阳修	诉衷情
清晨帘幕卷轻霜。
呵手试梅妆。
都缘自有离恨，故画作远山长。
思往事，惜流芳。
易成伤。
拟歌先敛，欲笑还颦，最断人肠。

欧阳修	踏莎行
候馆梅残，溪桥柳细。
草熏风暖摇征辔。
离愁渐远渐无穷，迢迢不断如春水。
寸寸柔肠，盈盈粉泪。
楼高莫近危阑倚。
平芜尽处是春山，行人更在春山外。

欧阳修	踏莎行
雨霁风光，春分天气。
千花百卉争明媚。
画梁新燕一双双，玉笼鹦鹉愁孤睡。
薜荔依墙，莓苔满地。
青楼几处歌声丽。
蓦然旧事心上来，无言敛皱眉山翠。

欧阳修	望江南・忆江南
江南蝶，斜日一双双。
身似何郎全傅粉，心如韩寿爱偷香。
天赋与轻狂。
微雨後，薄翅腻烟光。
才伴游蜂来小院，又随飞絮过东墙。
长是为花忙。

欧阳修	减字木兰花
留春不住。
燕老莺慵无觅处。
说似残春。
一老应无却少人。
风和月好。
办得黄金须买笑。
爱惜芳时。
莫待无花空折枝。

欧阳修	减字木兰花
伤怀离抱。
天若有情天亦老。
此意如何。
细似轻丝渺似波。
扁舟岸侧。
枫叶荻花秋索索。
细想前欢。
须著人间比梦间。

欧阳修	减字木兰花
楼台向晓。
淡月低云天气好。
翠幕风微。
宛转梁州入破时。
香生舞袂。
楚女腰肢天与细。
汗粉重匀。
酒後轻寒不著人。

欧阳修	减字木兰花
画堂雅宴。
一抹朱弦初入遍。
慢拈轻笼。
玉指纤纤嫩剥葱。
拨头憁利。
怨月愁花无限意。
红粉轻盈。
倚暖香檀曲未成。

欧阳修	减字木兰花
歌檀敛袂。
缭绕雕梁尘暗起。
柔润清圆。
百琲明珠一线穿。
樱唇玉齿。
天上仙音心下事。
留往行云。
满坐迷魂酒半醺。

欧阳修	生查子
去年元夜时，花市灯如昼。
月到柳梢头，人约黄昏後。
今年元夜时，月与灯依旧。
不见去年人，泪满春衫袖。

欧阳修	生查子
含羞整翠鬟，得意频相顾。
雁柱十三弦，一一春莺语。
娇云容易飞，梦断知何处。
深院锁黄昏，阵阵芭蕉雨。

欧阳修	清商怨
关河愁思望处满。
渐素秋向晚。
雁过南云，行人回泪眼。
双鸾衾裯悔展。
夜又永、枕孤人远。
梦未成归，梅花闻塞管。

欧阳修	阮郎归
刘郎何日是来时。
无心云胜伊。
行云犹解傍山飞。
郎行去不归。
强匀画，又芳菲。
春深轻薄衣。
桃花无语伴相思。
阴阴月上时。

欧阳修	阮郎归
落花浮水树临池。
年前心眼期。
见来无事去还思。
而今花又飞。
浅螺黛，淡燕脂。
闲妆取次宜。
隔帘风雨闭门时。
此情风月知。

欧阳修	蝶恋花
帘幕东风寒料峭。
雪里香梅，先报春来早。
红蜡枝头双燕小。
金刀剪彩呈纤巧。
旋暖金炉薰蕙藻。
酒入横波，困不禁烦恼。
绣被五更春睡好。
罗帏不觉纱窗晓。

欧阳修	蝶恋花
南雁依稀回侧阵。
雪霁墙阴，遍觉兰芽嫩。
中夜梦馀消酒困。
炉香卷穗灯生晕。
急景流年都一瞬。
往事前欢，未免萦芳寸。
腊後花期知渐近。
东风已作寒梅信。

欧阳修	蝶恋花
腊雪初销梅蕊绽。
梅雪相和，喜鹊穿花转。
睡起夕阳迷醉眼。
新愁长向东风乱。
瘦觉玉肌罗带缓。
红杏梢头，二月春犹浅。
望极不来芳信断。
音书纵有争如见。

欧阳修	蝶恋花
海燕双来归画栋。
帘影无风，花影频移动。
半醉腾腾春睡重。
绿鬟堆枕香云拥。
翠被双盘金缕凤。
忆得前春，有个人人共。
花里黄莺时一弄。
日斜惊起相思梦。

欧阳修	蝶恋花
面旋落花风荡漾。
柳重烟深，雪絮飞来往。
雨後轻寒犹未放。
春愁酒病成惆怅。
枕畔屏山围碧浪。
翠被华灯，夜夜空相向。
寂寞起来褰绣幌。
月明正在梨花上。

欧阳修	蝶恋花
帘幕风轻双语燕。
午後醒来，柳絮飞撩乱。
心事一春犹未见。
红英落尽青苔院。
百尺朱楼闲倚遍。
薄雨浓云，抵死遮人面。
羌管不须吹别怨。
无肠更为新声断。

欧阳修	蝶恋花
永日环堤乘彩舫。
烟草萧疏，恰似晴江上。
水浸碧天风皱浪。
菱花荇蔓随双桨。
红粉佳人翻丽唱。
惊起鸳鸯，两两飞相向。
且把金尊倾美酿。
休思往事成惆怅。

欧阳修	蝶恋花
越女采莲秋水畔。
窄袖轻罗，暗露双金钏。
照影摘花花似面。
芳心只共丝争乱。
滩头风浪晚。
雾重烟轻，不见来时伴。
隐隐歌声归棹远。
离愁引著江南岸。

欧阳修	蝶恋花
水浸秋天风皱浪。
缥缈仙舟，只似秋天上。
和露采莲愁一饷。
看花却是啼妆样。
折得莲茎丝未放。
莲断丝牵，特地成惆怅。
归棹莫随花荡漾。
江头有个人相望。

欧阳修	蝶恋花
梨叶初红婵韵歇。
银汉风高，玉管声凄切。
枕簟乍凉铜漏彻。
谁教社燕轻离别。
草际虫吟秋露结。
宿酒醒来，不记归时节。
多少衷肠犹未说。
珠帘夜夜朦胧月。

欧阳修	蝶恋花
独倚危楼风细细。
望极离愁，黯黯生天际。
草色山光残照里。
无人会得凭阑意。
也拟疏狂图一醉。
对酒当歌，强饮还无味。
衣带渐宽都不悔。
况伊销得人憔悴。

欧阳修	蝶恋花
帘下清歌帘外宴。
虽爱新声，不见如花面。
牙板数敲珠一串。
梁尘暗落琉璃盏。
桐树花深孤凤怨。
渐遏遥天，不放行云散。
坐上少年听未惯。
玉山将倒肠先断。

欧阳修	蝶恋花
翠苑红芳晴满目。
绮席流莺，上下长相逐。
紫陌闲随金轹辘。
马蹄踏遍春郊绿。
一觉年华春梦促。
往事悠悠，百种寻思足。
烟雨满楼山断续。
人闲倚遍阑干曲。

欧阳修	蝶恋花
小院深深门掩亚。
寂寞珠帘，画阁重重下。
欲近禁烟微雨罢。
绿杨深处秋千挂。
傅粉狂游犹未舍。
不念芳时，眉黛无人画。
薄幸未归春去也。
杏花零落香红谢。

欧阳修	蝶恋花
欲过清明烟雨细。
小槛临窗，点点残花坠。
梁燕语多惊晓睡。
银屏一半堆香被。
新岁风光如旧岁。
所恨征轮，渐渐程迢递。
纵有远情难写寄。
何妨解有相思泪。

欧阳修	蝶恋花
画阁归来春又晚。
燕子双飞，柳软桃花浅。
细雨满天风满院。
愁眉敛尽无人见。
独倚阑干心绪乱。
芳草芊绵，尚忆江南岸。
风月无情人暗换。
旧游如梦空肠断。

欧阳修	蝶恋花
尝爱西湖春色早。
腊雪方销，已见桃开小。
顷刻光阴都过了。
如今绿暗红英少。
且趁馀花谋一笑。
况有笙歌，艳态相萦绕。
老去风情应不到。
凭君剩把芳尊倒。

欧阳修	渔家傲
一派潺湲流碧涨。
新亭四面山相向。
翠竹岭头明月上。
迷俯仰。
月轮正在泉中漾。
更待高秋天气爽。
菊花香里开新酿。
酒美宾嘉真胜赏。
红粉唱。
山深分外歌声响。

欧阳修	渔家傲
十月小春梅蕊绽。
红炉画阁新妆遍。
锦帐美人贪睡暖。
羞起晚。
玉壶一夜冰澌满。
楼上四垂帘不卷。
天寒山色偏宜远。
风急雁行吹字断。
红日短。
江天雪意云撩乱。

欧阳修	渔家傲
四纪才名天下重。
三朝构厦为梁栋。
定册功成身退勇。
辞荣宠。
归来白首笙歌拥。
顾我薄才无可用。
君恩近许归田垅。
今日一觞难得共。
聊对捧。
官奴为我高歌送。

欧阳修	渔家傲
暖日迟迟花袅袅。
人将红粉争花好。
花不能言惟解笑。
金壶倒。
花开未老人年少。
车马九门来扰扰。
行人莫羡长安道。
丹禁漏声衢鼓报。
催昏晓。
长安城里人先老。

欧阳修	渔家傲
红粉墙头花几树。
落花片片和惊絮。
墙外有楼花有主。
寻花去。
隔墙遥见秋千侣。
绿索红旗双彩柱。
行人只得偷回顾。
肠断楼南金锁户。
天欲暮。
流莺飞到秋千处。

欧阳修	渔家傲
妾本钱塘苏小妹。
芙蓉花共门相对。
昨日为逢青伞盖。
慵不采。
今朝斗觉凋零晒。
愁倚画楼无计奈。
乱红飘过秋塘外。
料得明年秋色在。
香可爱。
其如镜里花颜改。

欧阳修	渔家傲
花底忽闻敲两桨。
逡巡女伴来寻访。
酒盏旋将荷叶当。
莲舟荡。
时时盏里生红浪。
花气酒香清厮酿。
花腮酒面红相向。
醉倚绿阴眠一饷。
惊起望。
船头阁在沙滩上。

欧阳修	渔家傲
叶有清风花有露。
叶笼花罩鸳鸯侣。
白锦顶丝红锦羽。
莲女妒。
惊飞不许长相聚。
日脚沈红天色暮。
青凉伞上微微雨。
早是水寒无宿处。
须回步。
枉教雨里分飞去。

欧阳修	渔家傲
荷叶田田青照水。
孤舟挽在花阴底。
昨夜萧萧疏雨坠。
愁不寐。
朝来又觉西风起。
雨摆风摇金蕊碎。
合欢枝上香房翠。
莲子与人长厮类。
无好意。
年年苦在中心里。

欧阳修	渔家傲
叶重如将青玉亚。
花轻疑是红绡挂。
颜色清新香脱洒。
堪长价。
牡丹怎得称王者。
雨笔露笺匀彩画。
日炉风炭薰兰麝。
天与多情丝一把。
谁厮惹。
千条万缕萦心下。

欧阳修	渔家傲
粉蕊丹青描不得。
金针线线功难敌。
谁傍暗香轻采摘。
风淅淅。
船头触散双鸂鶒。
夜雨染成天水碧。
朝阳借出胭脂色。
欲落又开人共惜。
秋气逼。
盘中已见新荷的。

欧阳修	渔家傲
幽鹭谩来窥品格。
双鱼岂解传消息。
绿柄嫩香频采摘。
心似织。
条条不断谁牵役。
珠泪暗和清露滴。
罗衣染尽秋江色。
对面不言情脉脉。
烟水隔。
无人说似长相忆。

欧阳修	渔家傲
楚国细腰元自瘦。
文君腻脸谁描就。
日夜鼓声催箭漏。
昏复昼。
红颜岂得长如旧。
醉拆嫩房红蕊嗅。
天丝不断清香透。
却傍小阑凝望久。
风满袖。
西池月上人归後。

欧阳修	渔家傲
喜鹊填河仙浪浅。
云早在星桥畔。
街鼓黄昏霞尾暗。
炎光敛。
金钩侧倒天西面。
一别经年今始见。
新欢往恨知何限。
天上佳期贪眷恋。
良宵短。
人间不合催银箭。

欧阳修	渔家傲
乞巧楼头云幔卷。
浮花催洗严妆面。
花上蛛丝寻得遍。
颦笑浅。
双眸望月牵红线。
奕奕天河光不断。
有人正在长生殿。
暗付金钗清夜半。
千秋愿。
年年此会长相见。

欧阳修	渔家傲
别恨长长欢计短。
疏锺促漏真堪怨。
此会此情都未半。
星初转。
鸾琴凤乐匆匆卷。
河鼓无言西北盼。
香蛾有恨东南远。
脉脉横波珠泪满。
归心乱。
离肠便逐星桥断。

欧阳修	渔家傲
九日欢游何处好。
黄花万蕊雕阑绕。
通体清香无俗调。
天气好。
烟滋露结功多少。
日脚清寒高下照。
宝钉密缀圆斜小。
落叶西园风袅袅。
催秋老。
丛边莫厌金尊倒。

欧阳修	渔家傲
青女霜前催得绽。
金钿乱散枝头遍。
落帽台高开雅宴。
芳尊满。
花吹在流霞面。
桃李三春虽可羡。
莺来蝶去芳心乱。
争似仙潭秋水岸。
香不断。
年年自作茱萸伴。

欧阳修	渔家傲
露裛娇黄风摆翠。
人间晚秀非无意。
仙格淡妆天与丽。
谁可比。
女真装束真相似。
筵上佳人牵翠袂。
纤纤玉手挼新蕊。
美酒一杯花影腻。
邀客醉。
红琼共作熏熏媚。

欧阳修	渔家傲
对酒当歌劳客劝。
惜花只惜年华晚。
寒艳冷香秋不管。
情眷眷。
凭栏尽日愁无限。
思抱芳期随塞雁。
悔无深意传双燕。
怅望一枝难寄远。
人不见。
楼头望断相思眼。

欧阳修	玉楼春
风迟日媚烟光好。
绿树依依芳意早。
年华容易即凋零，春色只宜长恨少。
池塘隐隐惊雷晓。
柳眼未开梅萼小。
尊前贪爱物华新，不道物新人渐老。

欧阳修	玉楼春
西亭饮散清歌阕。
花外迟迟宫漏发。
涂金烛引紫骝嘶，柳曲西头归路别。
佳辰只恐幽期阔。
密赠殷勤衣上结。
翠屏魂梦莫相寻，禁断六街清夜月。

欧阳修	玉楼春
春山敛黛低歌扇。
暂解吴钩登祖宴。
画楼钟动已魂销，何况马嘶芳草岸。
青门柳色随人远。
望欲断时肠已断。
洛城春色待君来，莫到落花飞似霰。

欧阳修	玉楼春
尊前拟把归期说。
未语春容先惨咽。
人生自是有情痴，此恨不关风与月。
离歌且莫翻新阕。
一曲能教肠寸结。
直须看尽洛城花，始共春风容易别。

欧阳修	玉楼春
洛阳正值芳菲节。
艳清香相间发。
游丝有意苦相萦，垂柳无端争赠别。
杏花红处青山缺。
山畔行人山下歇。
今宵谁肯远相随，惟有寂寥孤馆月。

欧阳修	玉楼春
残春一夜狂风雨。
断送红飞花落树。
人心花意待留春，春色无情容易去。
高楼把酒愁独语。
借问春归何处所。
暮云空阔不知音，惟有绿杨芳草路。

欧阳修	玉楼春
常忆洛阳风景媚。
烟暖风和添酒味。
莺啼宴席似留人，花出墙头如有意。
别来已隔千山翠。
望断危楼斜日坠。
关心只为牡丹红，一片春愁来梦里。

欧阳修	玉楼春
池塘水绿春微暖。
记得玉真初见面。
从头歌韵响铮鏦，入破舞腰红乱旋。
玉钩帘下香阶畔。
醉後不知红日晚。
当时共我赏花人，点检如今无一半。

欧阳修	玉楼春
两翁相遇逢佳节。
正值柳绵飞似雪。
便须豪饮敌青春，莫对新花羞白发。
人生聚散如弦筈。
老去风情尤惜别。
大家金盏倒垂莲，一任西楼低晓月。

欧阳修	玉楼春
西湖南北烟波阔。
风里丝簧声韵咽。
舞馀裙带绿双垂，酒入香腮红一抹。
杯深不觉琉璃滑。
贪看六么花十八。
明朝车马各西东，惆怅画桥风与月。

欧阳修	玉楼春
燕鸿过後春归去。
细算浮生千万绪。
来如春梦几多时，去似朝云无觅处。
闻琴解神仙侣。
挽断罗衣留不住。
劝君莫作独醒人，烂醉花间应有数。

欧阳修	玉楼春
蝶飞芳草花飞路。
把酒已嗟春色暮。
当时枝上落残花，今日水流何处去。
楼前独绕鸣蝉树。
忆把芳条吹暖絮。
红莲绿芰亦芳菲，不奈金风兼玉露。

欧阳修	玉楼春
别後不知君远近。
触目凄凉多少闷。
渐行渐远渐无书，水阔鱼沈何处问。
夜深风竹敲秋韵。
万叶千声皆是恨。
故欹单枕梦中寻，梦又不成灯又尽。

欧阳修	玉楼春
红条约束琼肌稳。
拍碎香檀催急衮。
陇头呜咽水声繁，叶下间关莺语近。
美人才子传芳信。
明月清风伤别恨。
未知何处有知音，常为此情留此恨。

欧阳修	玉楼春
檀槽碎响金丝拨。
露湿浔阳江上月。
不知商妇为谁愁，一曲行人留夜发。
画堂花月新声别。
红蕊调长弹未彻。
暗将深意祝胶弦，唯愿弦弦无断绝。

欧阳修	玉楼春
春葱指甲轻拢拈。
五彩垂条双袖卷。
雪香浓透紫檀槽，胡语急随红玉腕。
当头一曲情何限。
入破铮琮金凤战。
百分芳酒祝长春，再拜敛容抬粉面。

欧阳修	玉楼春
金花盏面红烟透。
舞急香茵随步皱。
青春才子有新词，红粉佳人重劝酒。
也知自为伤春瘦。
归骑休交银烛候。
拟将沈醉为清欢，无奈醒来还感旧。

欧阳修	玉楼春
雪云乍变春云簇。
渐觉年华堪送目。
北枝梅蕊犯寒开，南浦波纹如酒绿。
芳菲次第还相续。
不奈情多无处足。
尊前百计得春归，莫为伤春歌黛蹙。

欧阳修	玉楼春
黄金弄色轻於粉。
濯濯春条如水嫩。
为缘力薄未禁风，不奈多娇长似困。
腰柔乍怯人相近。
眉小未知春有恨。
劝君著意惜芳菲，莫待行人攀折尽。

欧阳修	玉楼春
珠帘半下香销印。
二月东风催柳信。
琵琶傍畔且寻思，鹦鹉前头休借问。
惊鸿过後生离恨。
红日长时添酒困。
未知心在阿谁边，满眼泪珠言不尽。

欧阳修	玉楼春
沈沈庭院莺吟弄。
日暖烟和春气重。
绿杨娇眼为谁回，芳草深心空自动。
倚阑无语伤离凤。
一片风情无处用。
寻思还有旧家心，蝴蝶时时来役梦。

欧阳修	玉楼春
去时梅萼初凝粉。
不觉小桃风力损。
梨花最晚又凋零，何事归期无定准。
阑干倚遍重来凭。
泪粉偷将红袖印。
蜘蛛喜鹊误人多，似此无凭安足信。

欧阳修	玉楼春
酒美春浓花世界。
得意人人千万态。
莫教辜负艳阳天，过了堆金何处买。
已去少年无计奈。
且愿芳心长恁在。
闲愁一点上心来，算得东风吹不解。

欧阳修	玉楼春
湖边柳外楼高处。
望断云山多少路。
阑干倚遍使人愁，又是天涯初日暮。
轻无管系狂无数。
水畔花飞风里絮。
算伊浑似薄情郎，去便不来来便去。

欧阳修	玉楼春
南园粉蝶能无数。
度翠穿红来复去。
倡条冶叶恣留连，飘荡轻於花上絮。
朱阑夜夜风兼露。
宿粉栖香无定所。
多情翻却似无情，赢得百花无限妒。

欧阳修	玉楼春
江南三月春光老。
月落禽啼天未晓。
露和啼血染花红，恨过千家烟树杪。
云垂玉枕屏山小。
梦欲成时惊觉了。
人心应不似伊心，若解思归归合早。

欧阳修	玉楼春
东风本是开花信。
及至花时风更紧。
吹开吹谢苦匆匆，春意到头无处问。
把酒临风千万恨。
欲扫残红犹未忍。
夜来风雨转离披，满眼凄凉愁不尽。

欧阳修	玉楼春
阴阴树色笼晴昼。
清淡园林春过後。
杏腮轻粉日催红，池面绿罗风卷皱。
佳人向晚新妆就。
圆腻歌喉珠欲溜。
当筵莫放酒杯迟，乐事良辰难入手。

欧阳修	玉楼春
芙蓉斗晕燕支浅。
留著晚花开小宴。
画船红日晚风清，柳色溪光晴照暖。
美人争劝梨花盏。
舞困玉腰裙缕慢。
莫交银烛促归期，已祝斜阳休更晚。

欧阳修	渔家傲
正月斗杓初转势。
金刀剪彩功夫异。
称庆高堂欢幼稚。
看柳意。
偏从东面春风至。
十四新蟾圆尚未。
楼前乍看红灯试。
冰散绿池泉细细。
鱼欲戏。
园林已是花天气。

欧阳修	渔家傲
二月春耕昌杏密。
百花次第争先出。
惟有海棠梨第一。
深浅拂。
天生红粉真无匹。
画栋归来巢未失。
双双款语怜飞乙。
留客醉花迎晓日。
金盏溢。
却忧风雨飘零疾。

欧阳修	渔家傲
三月清明天婉娩。
晴川祓禊归来晚。
况是踏青来处远。
犹不倦。
秋千别闭深庭院。
更值牡丹开欲遍。
酴醾压架清香散。
花底一尊谁解劝。
增眷恋。
东风回晚无情绊。

欧阳修	渔家傲
四月园林春去後。
深深密幄阴初茂。
折得花枝犹在手。
香满袖。
叶间梅子青如豆。
风雨时时添气候。
成行新笋霜筠厚。
题就送春诗几首。
聊对酒。
樱桃色照银盘溜。

欧阳修	渔家傲
五月榴花妖艳烘。
绿杨带雨垂垂重。
五色新丝缠角粽。
金盘送。
生绡画扇盘双凤。
正是浴兰时节动。
菖蒲酒美清尊共。
叶里黄骊时一弄。
犹瞢忪。
等闲惊破纱窗梦。

欧阳修	渔家傲
六月炎天时霎雨。
行云涌出奇峰露。
沼上嫩莲腰束素。
风兼露。
梁王宫阕无烦暑。
畏日亭亭残蕙炷。
傍帘乳燕双飞去。
碧碗敲冰倾玉处。
朝与暮。
故人风快凉轻度。

欧阳修	渔家傲
七月新秋风露早。
渚莲尚拆庭梧老。
是处瓜华时节好。
金尊倒。
人间采缕争祈巧。
万叶敲声凉乍到。
百虫啼晚烟如扫。
箭漏初长天杳杳。
人语悄。
那堪夜雨催清晓。

欧阳修	渔家傲
八月秋高风历乱。
衰兰败芷红莲岸。
皓月十分光正满。
清光畔。
年年常愿琼筵看。
社近愁看归去燕。
江天空阔云容漫。
宋玉当时情不浅。
成幽怨。
乡关千里危肠断。

欧阳修	渔家傲
九月霜秋秋已尽。
烘林败叶红相映。
惟有东篱黄菊盛。
遗金粉。
人家帘幕重阳近。
晓日阴阴晴未定。
授衣时节轻寒嫩。
新雁一声风又劲。
云欲凝。
雁来应有吾乡信。

欧阳修	渔家傲
十月小春梅蕊绽。
红炉画阁新妆遍。
鸳帐美人贪睡暖。
梳洗懒。
玉壶一夜轻澌满。
楼上四垂帘不卷。
天寒山色偏宜远。
风急雁行吹字断。
红日晚。
江天雪意云撩乱。

欧阳修	渔家傲
十一月新阳排寿宴。
黄锺应管添宫线。
猎猎寒威云不卷。
风头转。
时看雪霰吹人面。
南至迎长知漏箭。
书云纪候冰生妍。
腊近探春春尚远。
闲庭院。
梅花落尽千千片。

欧阳修	渔家傲
十二月严凝天地闭。
莫嫌台榭无花卉。
惟有酒能欺雪意。
增豪气。
直教耳热笙歌沸。
陇上雕鞍惟数骑。
猎围半合新霜里。
霜重鼓声寒不起。
千人指。
马前一雁寒空坠。

欧阳修	渔家傲
正月新阳生翠琯。
花苞柳线春犹浅。
帘幕千重方半卷。
池冰泮。
东风吹水琉璃软。
渐好凭阑醒醉眼。
陇梅暗落芳英断。
初日已知长一线。
清宵短。
梦魂怎奈珠宫远。

欧阳修	渔家傲
二月春期看已半。
江边春色青犹短。
天气养花红日暖。
深深院。
真珠帘额初飞燕。
渐觉衔杯心绪懒。
酒侵花脸娇波慢。
一捻闲愁无处遣。
牵不断。
游丝百尺随风远。

欧阳修	渔家傲
三月芳菲看欲暮。
胭脂泪洒梨花雨。
宝马绣轩南陌路。
笙歌举。
踏青斗草人无数。
强欲留春春不住。
东皇肯信韶容故。
安得此身如柳絮。
随风去。
穿帘透幕寻朱户。

欧阳修	渔家傲
四月芳林何悄悄。
绿阴满地青梅小。
南陌采桑何窈窕。
争语笑。
乱丝满腹吴蚕老。
宿酒半醒新睡觉。
雏莺相语匆匆晓。
惹得此情萦寸抱。
休临眺。
楼头一望皆芳草。

欧阳修	渔家傲
五月薰风才一信。
初荷出水清香嫩。
乳燕学飞帘额峻。
谁借问。
东邻期约尝佳酝。
漏短日长人乍困。
裙腰减尽柔肌损。
一撮眉尖千叠恨。
慵整顿。
黄梅雨细多闲闷。

欧阳修	渔家傲
六月炎蒸何太盛。
海榴灼灼红相映。
天外奇峰千掌迥。
风影定。
汉宫圆扇初成咏。
珠箔初褰深院静。
绛绡衣窄冰肤莹。
睡起日高堆酒兴。
厌厌病。
宿酲和梦何时醒。

欧阳修	渔家傲
七月芙蓉生翠水。
明霞拂脸新妆媚。
疑是楚宫歌舞妓。
争宠丽。
临风起舞夸腰细。
乌鹊桥边新雨霁。
长河清水冰无地。
此夕有人千里外。
经年岁。
犹嗟不及牵牛会。

欧阳修	渔家傲
八月微凉生枕簟。
金盘露洗秋光淡。
池上月华开宝鉴。
波潋滟。
故人千里应凭槛。
蝉树无情风苒苒。
燕归碧海珠帘掩。
沈臂冒霜潘鬓减。
愁黯黯。
年年此夕多悲感。

欧阳修	渔家傲
九月重阳还又到。
东篱菊放金钱小。
月下风前愁不少。
谁语笑。
吴娘捣练腰肢袅。
槁叶半轩慵更扫。
凭阑岂是闲临眺。
欲向南云新雁道。
休草草。
来时觅取伊消耗。

欧阳修	渔家傲
十月轻寒生晚暮。
霜华暗卷楼南树。
十二阑干堪倚处。
聊一顾。
乱山衰草还家路。
悔别情怀多感慕。
胡笳不管离心苦。
犹喜清宵长数鼓。
双绣户。
梦魂尽远还须去。

欧阳修	渔家傲
律应黄锺寒气苦。
冰生玉水云如絮。
千里乡关空倚慕。
无尺素。
双鱼不食南鸿渡。
把酒遣愁愁已去。
风吹酒力愁还聚。
却忆兽炉追旧处。
头懒举。
炉灰剔尽痕无数。

欧阳修	渔家傲
腊月年光如激浪。
冻云欲折寒根向。
谢女雪诗真绝唱。
无比况。
长堤柳絮飞来往。
便好开尊夸酒量。
酒阑莫遣笙歌放。
此去青春都一饷。
休怅望。
瑶林即日堪寻访。

欧阳修	南歌子
凤髻金泥带，龙纹玉掌梳。
走来窗下笑相扶。
爱道画眉深浅、入时无。
弄笔偎人久，描花试手初。
等闲妨了绣功夫。
笑问双鸳鸯字、怎生书。

欧阳修	御街行
夭非华艳轻非雾。
来夜半、天明去。
来如春梦不多时，去似朝云何处。
乳鸡酒燕，落星沈月，城头鼓。
参差渐辨西池树。
朱阁斜欹户。
绿苔深径少人行，苔上屐痕无数。
遗香馀粉，剩衾闲枕，天把多情赋。

欧阳修	桃源忆故人
梅梢弄粉香犹嫩。
欲寄江南春信。
别後寸肠萦损。
说与伊争稳。
小炉独守寒灰尽。
忍泪低头画尽。
眉上万重新恨。
竟日无人问。

欧阳修	桃源忆故人
莺愁燕苦春归去。
寂寂花飘红雨。
碧草绿杨歧路。
况是长亭暮。
少年行客情难诉。
泣对东风无语。
目断两三烟树。
翠隔江淹浦。

欧阳修	临江仙
柳外轻雷池上雨，雨声滴碎荷声。
小楼西角断虹明。
阑干倚处，待得月华生。
燕子飞来窥画栋，玉钩垂下帘旌。
凉波不动簟纹平。
水精双枕，傍有堕钗横。

欧阳修	临江仙
记得金銮同唱第，春风上国繁华。
如今薄宦老天涯。
十年歧路，空负曲江花。
闻说阆山通阆苑，楼高不见君家。
孤城寒日等闲斜。
离愁难尽，红树远连霞。

欧阳修	圣无忧・乌夜啼
世路风波险，十年一别须臾。
人生聚散长如此，相见且欢娱。
好酒能消光景，春风不染髭须。
为公一醉花前倒，红袖莫来扶。

欧阳修	浪淘沙
把酒祝东风。
且共从容。
垂杨紫陌洛城东。
总是当时携手处，游遍芳丛。
聚散苦匆匆。
此恨无穷。
今年花胜去年红。
可惜明年花更好，知与谁同。

欧阳修	浪淘沙
花外倒金翘。
饮散无憀。
柔桑蔽日柳迷条。
此地年时会一醉，还是春朝。
今日举轻桡。
帆影飘飘。
长亭回首短亭遥。
过尽长亭人更远，特地魂销。

欧阳修	浪淘沙
五岭麦秋残。
荔子初丹。
绛纱囊里水晶丸。
可惜天教生处远，不近长安。
往事忆开元。
妃子偏怜。
一从魂散马嵬关。
只有红尘无驿使，满眼骊山。

欧阳修	浪淘沙
万恨苦绵绵。
旧约前欢。
桃花溪畔柳阴间。
几度日高春垂重，绣户深关。
楼外夕阳闲。
独自凭阑。
一重水隔一重山。
水阔山高人不见，有泪无言。

欧阳修	浪淘沙
今日北池游。
漾漾轻舟。
波光潋滟柳条柔。
如此春来春又去，白了人头。
好妓好歌喉。
不醉难休。
劝君满满酌金瓯。
纵使花时常病酒，也是风流。

欧阳修	定风波
把酒花前欲问他。
对花何吝醉颜酡。
春到几人能烂赏。
何况。
无情风雨等闲多。
艳树香丛都几许。
朝暮。
惜红愁粉奈情何。
好是金船浮玉浪。
相向。
十分深送一声歌。

欧阳修	定风波
把酒花前欲问伊。
忍嫌金盏负春时。
红颜不能旬日看。
宜算。
须知开谢只相随。
蝶去蝶来犹解恋。
难见。
回头还是度年期。
莫候饮阑花已尽。
方信。
无人堪与补残枝。

欧阳修	定风波
把酒花前欲问公。
对花何事诉金锺。
为问去年春甚处。
虚度。
莺声撩乱一场空。
今岁春来须爱惜。
难得。
须知花面不长红。
待得酒醒君不见。
千片。
不随流水即随风。

欧阳修	定风波
把酒花前欲问君。
世间何计可留春。
纵使青春留得住。
虚语。
无情花对有情人。
任是好花须落去。
自古。
红颜能得几时新。
暗想浮生何时好。
唯有。
清歌一曲倒金尊。

欧阳修	定风波
过尽韶华不可添。
小楼红日下层檐。
春睡觉来情绪恶。
寂寞。
杨花缭乱拂珠帘。
早是闲愁依旧在。
无奈。
那堪更被宿酲兼。
把酒送春惆怅甚。
长恁。
年年三月病厌厌。

欧阳修	定风波
对酒追欢莫负春。
春光归去可饶人。
昨日红芳今绿树。
已暮。
残花飞絮两纷纷。
粉面丽姝歌窈窕。
清妙。
尊前信任醉醺醺。
不是狂心贪燕乐。
自觉。
年来白发满头新。

欧阳修	蓦山溪
新正初破，三五银蟾满。
纤手染香罗，剪红莲、满城开遍。
楼台上下，歌管咽春风，驾香轮，停宝马，只待金乌晚。
帝城今夜，罗绮谁为伴。
应卜紫姑神，问归期、相思望断。
天涯情绪，对酒且开颜，春宵短。
春寒浅。
莫待金杯暖。

欧阳修	浣溪沙
云曳香绵彩柱高。
绛旗风飐出花梢。
一梭红带往来抛。
束素美人羞不打，却嫌裙慢褪纤腰。
日斜深院影空摇。

欧阳修	浣溪沙
堤上游人逐画船。
拍堤春水四垂天。
绿杨楼外出秋千。
白发戴花君莫笑，六么催拍盏频传。
人生何处似尊前。

欧阳修	浣溪沙
湖上朱桥响画轮。
溶溶春水浸春云。
碧琉璃滑净无尘。
当路游丝萦醉客，隔花啼鸟唤行人。
日斜归去奈何春。

欧阳修	浣溪沙
叶底青青杏子垂。
枝头薄薄柳绵飞。
日高深院晚莺啼。
堪恨风流成薄幸，断无消息道归期。
托腮无语翠眉低。

欧阳修	浣溪沙
青杏园林著酒香。
佳人初著薄罗裳。
柳丝摇曳燕飞忙。
乍雨乍晴花自落，闲愁闲闷昼偏长。
为谁消瘦损容光。

欧阳修	浣溪沙
红粉佳人白玉杯。
木兰船稳棹歌催。
绿荷风里笑声来。
细雨轻烟笼草树，斜桥曲水绕楼台。
夕阳高处画屏开。

欧阳修	浣溪沙
翠袖娇鬟舞石州。
两行红粉一时羞。
新声难逐管弦愁。
白发主人年未老，清时贤相望偏优。
一尊风月为公留。

欧阳修	浣溪沙
灯尽垂花月似霜。
薄帘映月两交光。
酒醺红粉自生香。
双手舞馀拖翠袖，一声歌已釂金觞。
休回娇眼断人肠。

欧阳修	浣溪沙
十载相逢酒一卮。
故人才见便开眉。
老来游旧更同谁。
浮世歌欢真易失，宦途离合信难期。
尊前莫惜醉如泥。

欧阳修	御带花
青春何处风光好，帝里偏爱元夕。
万重绘彩，构一屏峰岭，半空金碧。
宝檠银釭，耀绛幕、龙虎腾掷。
沙堤远，雕轮绣毂，争走五王宅。
雍容熙熙昼，会乐府神姬，海洞仙客。
拽香摇翠，称执手行歌，锦街天陌。
月淡寒轻，渐向晓、漏声寂寂。
当年少，狂心未已，不醉怎归得。

欧阳修	虞美人
炉香昼永龙烟白。
风动金鸾额。
画屏寒掩小山川。
睡容初起枕痕圆。
坠花钿。
楼高不及烟霄半。
望尽相思眼。
艳阳刚爱挫愁人。
故生芳草碧连云。
怨王孙。

欧阳修	鹤冲天
梅谢粉，柳拖金。
香满旧园林。
养花天气半晴阴。
花好却愁深。
花无数。
愁无数。
花好却愁春去。
戴花持酒祝东风。
千万莫匆匆。

欧阳修	夜行船
忆昔西都欢纵。
自别後、有谁能共。
伊川山水洛川花，细寻思、旧游如梦。
今日相逢情愈重。
愁闻唱、画楼锺动。
白发天涯逢此景，倒金尊、谁相送。

欧阳修	夜行船
满眼东风飞絮。
催行色、短亭春暮。
落花流水草连云，看看是、断肠南浦。
檀板未终人去去。
扁舟在、绿杨深处。
手把金尊难为别，更那听、乱莺疏雨。

欧阳修	洛阳春・一落萦
红纱未晓黄鹂语。
蕙炉销兰炷。
锦屏罗幕护春寒，昨夜三更雨。
绣帘闲倚吹轻絮。
敛眉山无绪。
看花拭泪向归鸿，问来处、逢郎否。

欧阳修	雨中花・夜行船
千古都门行路。
能使离歌声苦。
送尽行人，花残春晚，又到君东去。
醉藉落花吹暖絮。
多少曲堤芳树。
且携手留连，良辰美景，留作相思处。

欧阳修	越溪春
三月十三寒食日，春色遍天涯。
越溪阆苑繁华地，傍禁垣、珠翠烟霞。
红粉墙头，秋千影里，临水人家。
归来晚驻香车。
银箭透窗纱。
有时三点两点雨霁，朱门柳细风斜。
沈麝不烧金鸭冷，笼月照梨花。

欧阳修	贺圣朝影・添声杨柳枝
白雪梨花红粉桃。
露华高。
垂杨慢舞绿丝绦。
草如袍。
风过小池轻浪起，似江皋。
千金莫惜买香醪。
且陶陶。

欧阳修	洞天春
莺啼绿树声早。
槛外残红未扫。
露点真珠遍芳草。
正帘帏清晓。
秋千宅院悄悄。
又是清明过了。
燕蝶轻狂，柳丝撩乱，春心多少。

欧阳修	忆汉月
红艳几枝轻袅。
新被东风开了。
倚烟啼露为谁娇，故惹蝶怜蜂恼。
多情游赏处，留恋向、绿丛千绕。
酒阑欢罢不成归，肠断月斜春老。

欧阳修	清平乐
小庭春老。
碧砌红萱草。
长忆小阑闲共绕。
携手绿丛含笑。
别来音信全乖。
旧期前事堪猜。
门掩日斜人静，落花愁点青苔。

欧阳修	凉州令・梁州令
翠树芳条飐。
的的裙腰初染。
佳人携手弄芳菲，绿阴红影，共展双纹簟。
插花照影窥鸾鉴。
只恐芳容减。
不堪零落春晚，青苔雨後深红点。
一去门闲掩。
重来却寻朱槛。
离离秋实弄轻霜，娇红脉脉，似见胭脂脸。
人非事往眉空敛。
谁把佳期赚。
芳心只愿长依旧，春风更放明年艳。

欧阳修	南乡子
翠密红繁。
水国凉生未是寒。
雨打荷花珠不定，轻翻。
冷泼鸳鸯锦翅斑。
尽日凭阑。
弄蕊拈花仔细看。
偷得袅蹄新铸样，无端。
藏在红房艳粉间。

欧阳修	南乡子
雨後斜阳。
细细风来细细香。
风定波平花映水，休藏。
照出轻盈半面妆。
路隔秋江。
莲子深深隐翠房。
意在莲心无问处，难忘。
泪裛红腮不记行。

欧阳修	鹊桥仙
月波清霁，烟容明淡，灵汉旧期还至。
鹊迎桥路接天津，映夹岸、星榆点缀。
云屏未卷，仙鸡催晓，肠断去年情味。
多应天意不教长，恁恐把、欢娱容易。

欧阳修	圣无忧・乌夜啼
珠帘卷，暮云愁。
垂杨暗锁青楼。
烟雨蒙蒙如画，轻风吹旋收。
香断锦屏新别，人闲玉簟初秋。
多少旧欢新恨，书杳杳、梦悠悠。

欧阳修	摸鱼儿
卷绣帘、梧桐秋院落，一霎雨添新绿。
对小池闲立残妆浅，向晚水纹如縠。
凝远目。
恨人去寂寂，凤枕孤难宿。
倚阑不足。
看燕拂风檐，蝶翻露草，两两长相逐。
双眉促。
可惜年华婉娩，西风初弄庭菊。
况伊家年少，多情未已难拘束。
那堪更趁凉景，追寻甚处垂杨曲。
佳期过尽，但不说归来，多应忘了，云屏去时祝。

欧阳修	少年游
去年秋晚此园中。
携手玩芳丛。
拈花嗅蕊，恼烟撩雾，拼醉倚西风。
今年重对芳丛处，追往事、又成空。
敲遍阑干，向人无语，惆怅满枝红。

欧阳修	少年游
肉红圆样浅心黄。
枝上巧如装。
雨轻烟重，无憀天气，啼破晓来妆。
寒轻贴体风头冷，忍抛弃、向秋光。
不会深心，为谁惆怅，回面恨斜阳。

欧阳修	少年游
玉壶冰莹兽炉灰。
人起绣帘开。
春从一夜，六花开尽，不待剪刀催。
洛阳城阙中天起，高下遍楼台。
絮乱风轻，拂鞍沾袖，归路似章街。

欧阳修	鹧鸪天
学画宫眉细细长。
芙蓉出水斗新妆。
只知一笑能倾国，不信相看有断肠。
双黄鹄，两鸳鸯。
迢迢云水恨难忘。
早知今日长相忆，不及从初莫作双。

欧阳修	千秋岁
罗衫满袖，尽是忆伊泪。
残妆粉，馀香被。
手把金尊酒，未饮先如醉。
但向道，厌厌成病皆因你。
离思迢迢远，一似长江水。
去不断，来无际。
红笺著意写，不尽相思意。
为个甚，相思只在心儿里。

欧阳修	千秋岁
画堂人静，翡翠帘前月。
鸾帷凤枕虚铺设。
风流难管束，一去音书歇。
到而今，高梧冷落西风切。
未语先垂泪，滴尽相思血。
魂欲断，情难绝。
都来些子事，更与何人说。
为个甚，心头见底多离别。

欧阳修	醉蓬莱
见羞容敛翠，嫩脸匀红，素腰袅娜。
红药阑边，恼不教伊过。
半掩娇羞，语声低颤，问道有人知麽。
强整罗裙，偷回波眼，佯行佯坐。
更问假如，事还成後，乱了云鬟，被娘猜破。
我且归家，你而今休呵。
更为娘行，有些针线，诮未曾收啰。
却待更阑，庭花影下，重来则个。

欧阳修	于飞乐
宝奁开，美鉴静，一掬清蟾。
新妆脸，旋学花添。
蜀红衫，双绣蝶、裙缕鹣鹣。
寻思前事，小屏风、仍画江南。
怎空教、草解宜男。
柔桑密、又过春蚕。
正阴晴天气，更暝色相兼。
佳期消息，曲房西、碎月筛帘。

欧阳修	鼓笛慢・水龙吟
缕金裙窣轻纱，透红莹玉真堪爱。
多情更把，眼儿斜盼，眉儿敛黛。
舞态歌阑，困偎香脸，酒红微带。
便直饶、更有丹青妙手，应难写、天然态。
长恐有时不见，每饶伊、百般娇呆。
眼穿肠断，如今千种，思量无奈。
花谢春归，梦回云散，欲寻难再。
暗消魂，但觉鸳衾凤枕，有馀香在。

欧阳修	看花回
晓色初透东窗，醉魂方觉。
恋恋绣衾半拥，动万感脉脉，春思无托。
追想少年，何处青楼贪欢乐。
当媚景，恨月愁花，算伊全妄凤帏约。
空泪滴、真珠暗落。
又被谁、连宵留著。
不晓高天甚意，既付与风流，却恁情薄。
细把身心自解，只与猛拼却。
又及至、见来了，怎生教人恶。

欧阳修	蝶恋花
几度兰房听禁漏。
臂上残妆，印得香盈袖。
酒力融融香汗透。
春娇入眼横波溜。
不见些时眉已皱。
水阔山遥，乍向分飞後。
大抵有情须感旧。
肌肤拼为伊销瘦。

欧阳修	蝶恋花
宝琢珊瑚山样瘦。
缓髻轻拢，一朵云生袖。
昨夜佳人初命偶。
论情旋旋移相就。
几叠鸳衾红浪皱。
暗觉金钗，磔磔声相扣。
一自楚台人梦後。
凄凉暮雨沾裀绣。

欧阳修	蝶恋花
一掬天和金粉腻。
莲子心中，自有深深意。
意密莲深秋正媚。
将花寄恨无人会。
桥上少年桥下水。
小棹归时，不语牵红袂。
浪溅荷心圆又碎。
无端欲伴相思泪。

欧阳修	蝶恋花
百种相思千种恨。
早是伤春，那更春醪困。
薄幸辜人终不愤。
何时枕畔分明问。
懊恼风流心一寸。
强醉偷眠，也即依前闷。
此意为君君不信。
泪珠滴尽愁难尽。

欧阳修	武陵春
宝幄华灯相见夜，妆脸小桃红。
斗帐香檀翡翠笼。
携手恨匆匆。
金泥双结同心带，留与记情浓。
却望行云十二峰。
肠断月斜锺。

欧阳修	梁州令
红杏墙头树。
紫萼香心初吐。
新年花发旧时枝，徘徊千绕，独共东风语。
阳台一梦如云雨。
为问今何处。
离情别恨多少，条条结向垂杨缕。
此事难分付。
初心本谁先许。
窃香解佩两沈沈，知他而今，记得当初否。
谁教薄幸轻相误。
不信道、相思苦。
如今却恁空追悔，元来也会忆人去。

欧阳修	渔家傲
为爱莲房都一柄。
双苞双蕊双红影。
雨势断来风色定。
秋水静。
仙郎彩女临鸾镜。
妾有容华君不省。
花无恩爱犹相并。
花却有情人薄幸。
心耿耿。
因花又染相思病。

欧阳修	渔家傲
昨日采花花欲尽。
隔花闻道潮来近。
风猎紫荷声又紧。
低难奔。
莲茎刺惹香腮损。
一缕艳痕红隐隐。
新霞点破秋蟾晕。
罗袖挹残心不稳。
羞人问。
归来剩把胭脂衬。

欧阳修	渔家傲
一夜越溪秋水满。
荷花开过溪南岸。
贪采嫩香星眼慢。
疏回眄。
郎船不觉来身畔。
罢采金英收玉腕。
回身急打船头转。
荷叶又浓波又浅。
无方便。
教人只得抬娇面。

欧阳修	渔家傲
近日门前溪水涨。
郎船几度偷相访。
船小难开红斗帐。
无计向。
合欢影里空惆怅。
愿妾身为红菡萏。
年年生在秋江上。
重愿郎为花底浪。
无隔障。
随风逐雨长来往。

欧阳修	渔家傲
妾解清歌并巧笑。
郎多才俊兼年少。
何事抛儿行远道。
无音耗。
江头又绿王孙草。
昔日采花呈窈窕。
玉容长笑花枝老。
今日采花添懊恼。
伤怀抱。
玉容不及花枝好。

欧阳修	一斛珠
今朝祖宴。
可怜明夜孤灯馆。
酒醒明月空床满。
翠被重重，不似香肌暖。
愁肠恰似沈香篆。
千回万转萦还断。
梦中若得相寻见。
却愿春宵，一夜如年远。

欧阳修	惜芳时・思归乐
因倚兰台翠云亸。
睡未足、双眉尚锁。
潜身走向伊行坐。
孜孜地、告他梳裹。
发妆酒冷重温过。
道要饮、除非伴我。
丁香嚼碎偎人睡，犹记恨、夜来些个。

欧阳修	洞仙歌令・洞仙歌
楼前乱草，是离人方寸。
倚遍阑干意无尽。
罗巾掩，宿粉残眉、香未减，人与天涯共远。
香闺知人否，长是厌厌，拟写相思寄归信。
未写了，泪成行、早满香笺。
相思字、一时滴损。
便直饶、伊家总无情，也拼了一生，为伊成病。

欧阳修	洞仙歌令・洞仙歌
情知须病，奈自家先肯。
天甚教伊恁端正。
忆年时、兰棹独倚春风，相怜处、月影花光相映。
别来凭谁诉，空寄香笺，拟问前欢甚时更。
後约与新期，易失难寻，空肠断、损风流心性。
除只把、芳尊强开颜，奈酒到愁肠，醉了还醒。

欧阳修	鹊踏枝・蝶恋花
一曲尊前开画扇。
暂近还遥，不语仍低面。
直至情多缘少见。
千金不直双回眄。
苦恨行云容易散。
过尽佳期，争向年芳晚。
百种寻思千万遍。
愁肠不似情难断。

欧阳修	品令
渐素景。
金风劲。
早是凄凉孤冷。
那堪闻、蛩吟穿金井。
唤愁绪难整。
懊恼人人薄幸。
负云期雨信。
终日望伊来，无凭准。
闷损我、也不定。

欧阳修	燕归梁
风摆红藤卷绣帘。
宝鉴慵拈。
日高梳洗几时忺。
金盆水、弄纤纤。
髻云谩残花淡，和娇媚、瘦岩岩。
离情更被宿酲兼。
空惹得、病厌厌。

欧阳修	燕归梁
屏里金炉帐外灯。
掩春睡腾腾。
绿云堆枕乱。
犹依约、那回曾。
人生少有，相怜到老，宁不被天憎。
而今前事总无凭。
空赢得、瘦。

欧阳修	圣无忧・乌夜啼
相别重相遇。
恬如一梦须臾。
尊前今日欢娱事，放盏旋成虚。
莫惜斗量珠玉，随他雪白髭须。
人间长久身难得，斗在不如吾。

欧阳修	锦香囊
一寸相思无著处。
甚夜长难度。
灯花前、几转寒更，桐叶上、数声秋雨。
真个此心终难负。
况少年情绪。
已交共、春茧缠绵，终不学、钿筝移柱。

欧阳修	系裙腰
水轩檐幕透薰风。
银塘外、柳烟浓。
方床遍展鱼鳞簟，碧纱笼。
小墀面、对芙蓉。
玉人共处霜鸳枕，和娇困、睡朦胧。
起来意懒含羞态，汗香融。
系裙腰，映酥胸。

欧阳修	阮郎归
浓香搓粉细腰肢。
青螺深画眉。
玉钗撩乱挽人衣。
娇多长睡迟。
绣帘角，月痕低。
仙郎东路归。
泪红满面湿胭脂。
兰房怨别离。

欧阳修	阮郎归
去年今日落花时。
依前又见伊。
淡匀双脸浅匀眉。
青衫透玉肌。
才会面，便相思。
相思无尽期。
这回相见好相知。
相知已是迟。

欧阳修	阮郎归
玉肌花脸柳腰肢。
红妆浅黛眉。
翠鬟斜亸语声低。
娇羞云雨时。
伊怜我，我怜伊。
心儿与眼儿。
绣屏深处说深期。
幽情谁得知。

欧阳修	怨春郎
为伊家，终日闷。
受尽恓惶谁问。
不知不觉上心头，悄一霎身心，顿也没处顿。
恼愁肠，成寸寸。
已恁莫把人萦损。
奈每每人前道著伊，空把相思泪眼和衣揾。

欧阳修	滴滴金
尊前一把横波溜。
彼此心儿有。
曲屏深幌解香罗，花灯微透。
偎人欲语眉先皱。
红玉困春酒。
为问鸳衾这回後。
几时重又。

欧阳修	卜算子
极得醉中眠，迤逦翻成病。
莫是前生负你来，今世里、教孤冷。
言约全无定。
是谁先薄幸。
不惯孤眠惯成双，奈奴子、心肠硬。

欧阳修	感庭秋・撼庭秋
红笺封了还重拆。
这添追忆。
且教伊见我，别来翠减香销端的。
渌波平远，暮山重叠，算难凭鳞翼。
倚危楼极目，无情细草长天色。

欧阳修	满路花・促拍满路花
铜荷融烛泪，金兽啮扉环。
兰堂春夜疑，惜更残。
落花风雨，向晓作轻寒。
金龟朝早，香衾馀暖，娇由自慵眠。
小鬟无事须来唤，呵破点唇檀。
回身还、却背屏山。
春禽飞下，帘外日三竿。
起来云鬓乱，不妆红粉，下阶且上秋千。

欧阳修	好女儿令・好女儿
眼细眉长。
宫样梳妆。
鞋儿走向花下立著。
一身绣出，两同心字，浅浅金黄。
早是肌肤轻渺，抱著了、暖仍香。
姿姿媚媚端正好，怎教人别後，从头仔细，断得思量。

欧阳修	南乡子
浅浅画双眉。
取次梳妆也便宜。
洒着胭脂红扑面，须知。
更有何人得似伊。
宝帐烛残时。
好个温柔模样儿。
月里仙郎清似玉，相期。
些子精神更与谁。

欧阳修	南乡子
好个人人，深点唇儿淡抹腮。
花下相逢、忙走怕人猜。
遗下弓弓小绣鞋。
袜重来。
半乌云金凤钗。
行笑行行连抱得，相挨。
一向娇痴不下怀。

欧阳修	踏莎行
碧藓回廊，绿杨深院。
偷期夜入帘犹卷。
照人无奈月华明，潜身却恨花深浅。
密约如沈，前欢未便。
看看掷尽金壶箭。
阑干敲遍不应人，分明帘下闻裁剪。

欧阳修	踏莎行
云母屏低，流苏帐小。
矮床薄被秋将晓。
乍凉天气未寒时，平明窗外闻啼鸟。
困殢榴花，香添蕙草。
佳期须及朱颜好。
莫言多病为多情，此身甘向情中老。

欧阳修	诉衷情
歌时眉黛舞时腰。
无处不娇饶。
初剪菊、欲登高。
天气怯鲛绡。
紫丝障，绿杨桥。
路迢迢。
酒阑歌罢，一度归时，一度魂消。

欧阳修	诉衷情
离怀酒病两忡忡。
倚枕梦无踪。
可怜有人今夜，胆小怯房空。
杨柳绿，杏梢红。
负春风。
迢迢别恨，脉脉归心，付与征鸿。

欧阳修	恨春迟
欲借江梅荐饮。
望陇驿、音息沈沈。
住在柳州东，彼此相思，梦回云去难寻。
归燕来时花期浸。
淡月坠、将晓还阴。
争奈多情易感，风信无凭，如何消遣初心。

欧阳修	盐角儿
增之太长，减之太短，出群风格。
施朱太赤，施粉太白，倾城颜色。
慧多多，娇的的。
天付与、教谁怜惜。
除非我、偎著抱著，更有何人消得。

欧阳修	盐角儿
人生最苦，少年不得，鸳帏相守。
西风时节，那堪话别，双蛾频皱。
暗消魂，重回首。
奈心儿里、彼此皆有。
後时我、两个相见，管取一双清瘦。

欧阳修	忆秦娥
十五六，脱罗裳，长恁黛眉蹙。
红玉暖，入人怀，春困熟。
展香裀，帐前明画烛。
眼波长，斜浸鬓云绿。
看不足。
苦残宵、更漏促。

欧阳修	少年游
绿云双亸插金翘。
年纪正妖饶。
汉妃束素，小蛮垂柳，都占洛城腰。
锦屏春过衣初减，香雪暖凝消。
试问当筵眼波恨，滴滴为谁娇。

欧阳修	踏莎行慢
独自上孤舟。
倚危樯目断。
难成暮雨，更朝云散。
凉劲残叶乱。
新月照、澄波浅。
今夜里，厌厌离绪难销遣。
强来就枕，灯残漏永，合相思眼。
分明梦见如花面。
依前是、旧庭院。
新月照，罗幕挂，珠帘卷。
渐向晓，脉然睡觉如天远。

欧阳修	蕙香囊・鹊桥仙
身作琵琶，调全宫羽，佳人自然用意。
宝檀槽在雪胸前，倚香脐、横枕琼臂。
组带金钩，背垂红绶，纤指转弦韵细。
愿伊只恁拨梁州，且多时、得在怀里。

欧阳修	玉楼春
艳冶风情天与措。
清瘦肌肤冰雪妒。
百年心事一宵同，愁听鸡声窗外度。
信阻青禽云雨暮。
海月空惊人两处。
强将离恨倚江楼，江水不能流恨去。

欧阳修	玉楼春
半辐霜绡亲手剪。
香染青蛾和泪卷。
画时横接媚霞长，印处双沾愁黛浅。
当时付我情何限。
欲使妆痕长在眼。
一回忆著一拈看，便似花前重见面。

欧阳修	玉楼春
红楼昨夜相将饮。
月近珠帘花近枕。
银缸照客酒方酣，玉漏催人街已禁。
晚潮去棹浮清浸。
古岸平芜萧索甚。
大都薄宦足离愁，不放双鸳长恁恁。

欧阳修	玉楼春
金雀双鬟年纪小。
学画蛾眉红淡扫。
尽人言语尽人怜，不解此情惟解笑。
稳着舞衣行动俏。
走向绮筵呈曲妙。
刘郎大有惜花心，只恨寻花来较早。

欧阳修	玉楼春
夜来枕上争闲事。
推倒屏山褰绣被。
尽人求守不应人，走向碧纱窗下睡。
直到起来由自。
向道夜来真个醉。
大家恶发大家休，毕竟到头谁不是。

欧阳修	定风波
把酒花前欲问伊。
问伊还记那回时。
黯淡梨花笼月影。
人静。
画堂东畔药阑西。
及至如今都不认。
难问。
有情谁道不相思。
何事碧窗春睡觉。
偷照。
粉痕匀却湿胭脂。

欧阳修	减字木兰花
去年残腊。
曾折梅花相对插。
人面而今。
空有花开无处寻。
天天不远。
把酒拈花重发愿。
愿得和伊。
偎雪眠香似旧时。

欧阳修	减字木兰花
年来方寸。
十日幽欢千日恨。
未会此情。
白尽人头可得平。
区区堪比。
水趁浮萍风趁水。
试望瑶京。
芳草随人上古城。

欧阳修	迎春乐
薄纱衫子裙腰匝。
步轻轻、小罗靸。
人前爱把眼儿札。
香汗透、胭脂蜡。
良夜永、幽期欢则洽。
约重会、玉纤频插。
执手临归，犹且更待留时霎。

欧阳修	一落索
小桃风撼香红碎。
满帘笼花气。
看花何事却成愁，悄不会、春风意。
窗在梧桐叶底。
更黄昏雨细。
枕前前事上心来，独自个、怎生睡。

欧阳修	夜行船
闲把鸳衾横枕。
损眉尖、泪痕红沁。
花时良夜不归来，忍频听、漏移清禁。
一饷无言都未寝。
忆当初、是谁先恁。
及至如今，教人成病，风流万般徒甚。

欧阳修	夜行船
轻捧香腮低枕。
眼波媚、向人相浸。
佯娇佯醉索如今，这风情、怎教人禁。
却与和衣推未寝。
低声地、告人休恁。
月夕花朝，不成虚过，芳年嫁君徒甚。

欧阳修	望江南・忆江南
江南柳，花柳两相柔。
花片落时粘酒盏，柳条低处拂人头。
各自是风流。
江南月，如镜复如钩。
似镜不侵红粉面，似钩不挂画帘头。
长是照离愁。

欧阳修	望江南・忆江南
江南柳，叶小未成阴。
人为丝轻那忍折，莺嫌枝嫩不胜吟。
留著待春深。
十四五，闲抱琵琶寻。
阶上簸钱阶下走，恁时相见早留心。
何况到如今。

欧阳修	宴瑶池・越江吟
恋眼哝心终未改。
向意间长在。
都缘为、颜色殊常，见馀花、尽无心爱。
都为是风流㬠。
至他人、强来厮壤。
从今後、若得相逢，绣帏里、痛惜娇态。

欧阳修	解仙佩
有个人人牵系。
泪成痕、滴尽罗衣。
问海约山盟何时。
镇教人、目断魂飞。
梦里似偎人睡。
肌肤依旧骨香腻。
觉来但堆鸳被。
想忡忡、那里争知。

欧阳修	渔家傲
战胜归来飞捷奏。
倾贺酒。
玉阶遥献南山寿。

欧阳修	少年游
阑干十二独凭春。
晴碧远连云。
千里万里，二月三月，行色苦愁人。
谢家池上，江淹浦畔，吟魄与离魂。
那堪疏雨滴黄昏。
更特地、忆王孙。

欧阳修	桃源忆故人
碧纱影弄东风晓。
一夜海棠开了。
枝上数声啼鸟。
妆点愁多少。
妒云恨雨腰支袅。
眉黛不忺重扫。
薄幸不来春老。
羞带宜男草。

欧阳修	阮郎归
雪霜林际见依稀。
清香已暗期。
前村已遍倚南枝。
群花犹未知。
情似旧，赏休迟。
看看陇上吹。
便从今日赏芳菲。
韶华取次归。

荣	南乡子
江上野梅芳。
粉色盈盈照路傍。
闲折一枝和雪嗅，思量。
似个人人玉体香。
特地起愁肠。
此恨谁人与寄将。
山馆寂寥天欲暮，凄凉。
人转迢迢路转长。

王琪	定风波
把酒花前欲问天。
春来秋去苦茫然。
风雨满枝花满地。
何事。
却教纤草占流年。
试把钿筝重促柱。
无绪。
酒阑清泪滴朱弦。
赖有玉人相顾好。
轻笑。
却疑春色在婵娟。

王琪	祝英台・祝英台近
可堪妒柳羞花，下床都懒，便瘦也教春知道。

王琪	望江南・忆江南
江南柳，烟穗拂人轻。
愁黛空长描不似，舞腰虽瘦学难成。
天意与风情。
攀折处，离恨几时平。
已纵柔条萦客棹，更飞狂絮扑旗亭。
三月乱莺声。

王琪	望江南・忆江南
江南酒，何处味偏浓。
醉卧春风深巷里，晓寻香旆小桥东。
竹叶满金锺。
檀板醉，人面粉生红。
青杏黄梅朱阁上，鲥鱼苦笋玉盘中。
酩酊任愁攻。

王琪	望江南・忆江南
江南燕，轻扬绣帘风。
二月池塘新社过，六朝宫殿旧巢空。
颉颃恣西东。
王谢宅，曾入绮堂中。
烟径掠花飞远远，晓窗惊梦语匆匆。
偏占杏园红。

王琪	望江南・忆江南
江南竹，清润绝纤埃。
深径欲留双凤宿，後庭偏映小桃开。
风月影徘徊。
寒玉瘦，霜霰信相催。
粉泪空流妆点在，羊车曾傍翠枝来。
龙笛莫轻裁。

王琪	望江南・忆江南
江南草，如种复如描。
深映落花莺舌乱，绿迷南浦客魂消。
日日斗青袍。
风欲转，柔态不胜娇。
远翠天涯经夜雨，冷痕沙上带昏潮。
谁梦与兰苕。

王琪	望江南・忆江南
江南雨，风送满长川。
碧瓦烟昏沈柳岸，红绡香润入梅天。
飘洒正潇然。
朝与暮，长在楚峰前。
寒夜愁敧金带枕，暮江深闭木兰船。
烟浪远相连。

王琪	望江南・忆江南
江南水，江路转平沙。
雨霁高烟收素练，风晴细浪吐寒花。
迢递送星槎。
名利客，飘泊未还家。
西塞山前渔唱远，洞庭波上雁行斜。
征棹宿天涯。

王琪	望江南・忆江南
江南岸，云树半晴阴。
帆去帆来天亦老，潮生潮落日还沈。
南北别离心。
兴废事，千古一沾襟。
山下孤烟渔市晓，柳边疏雨酒家深。
行客莫登临。

王琪	望江南・忆江南
江南月，清夜满西楼。
云落开时冰吐鉴，浪花深处玉沈钩。
圆缺几时休。
星汉迥，风露入新秋。
丹桂不知摇落恨，素娥应信别离愁。
天上共悠悠。

王琪	望江南・忆江南
江南雪，轻素剪云端。
琼树忽惊春意早，梅花偏觉晓香寒。
冷影褫清欢。
蟾玉迥，清夜好重看。
谢女联诗衾翠幕，子猷乘兴泛平澜。
空惜舞英残。

王琪	失调名
金斗熨秋江。

陈凤仪	一络索・一落萦
蜀江春色浓如雾。
拥双旌归去。
海棠也似别君难，一点点、啼红雨。
此去马蹄何处。
沙堤新路。
禁林赐宴赏花时，还忆著、西楼否。

苏舜钦	水调歌头
潇洒太湖岸，淡伫洞庭山。
鱼龙隐处，烟雾深锁渺弥间。
方念陶朱张翰，忽有扁舟急桨，撇浪载鲈还。
落日暴风雨，归路绕汀湾。
丈夫志，当景盛，耻疏闲。
壮年何事憔悴，华发改朱颜。
拟借寒潭垂钓，又恐鸥鸟相猜，不肯傍青纶。
刺棹穿芦荻，无语看波澜。

解	永遇乐
风暖莺娇，露浓花重，天气和煦。
院落烟收，垂杨舞困，无奈堆金缕。
谁家巧纵，青楼弦管，惹起梦云情绪。
忆当时、纹衾粲枕，未尝暂孤鸳侣。
芳菲易老，故人难聚。
到此翻成轻误。
阆苑仙遥，蛮笺纵写、何计传深诉。
青山绿水，古今长在，惟有旧欢何处。
空赢得、斜阳暮草，淡烟细雨。

解	阳台梦
仙姿本寓。
十二峰前住。
千里行云行雨。
偶因鹤驭过巫阳。
邂逅他、楚襄王。
无端宋玉夸才赋。
诬诞人心素。
至今狂客到阳台。
也有痴心，望妾入、梦中来。

韩琦	点绛唇
病起恹恹，画堂花谢添憔悴。
乱红飘砌。
滴尽胭脂泪。
惆怅前春，谁向花前醉。
愁无际。
武陵回睇。
人远波空翠。

韩琦	维扬好
二十四桥千步柳，春风十里上珠帘。

韩琦	安阳好・忆江南
安阳好，形势魏西州。
曼衍山川环故国，升平歌吹沸高楼。
和气镇飞浮。
笼画陌，乔木几春秋。
花外轩窗排远岫，竹间门巷带长流。
风物更清幽。

韩琦	安阳好・忆江南
安阳好，戟户使君宫。
白昼锦衣清宴处，铁楹丹榭画图中。
壁记旧三公。
棠讼悄，池馆北园通。
夏夜泉声来枕簟，春来花气透帘栊。
行乐兴何穷。

韩琦	望江南・忆江南
维杨好，灵宇有琼花。
千点真珠擎素蕊，一环名玉破香葩。
芳艳信难加。
如雪貌，绰约最堪夸。
疑是八仙乘皓月，羽衣摇曳上云车。
来会列仙家。

沈唐	失调名
不是这，下辈无礼，都缘是我，自家遭逢。

沈唐	雨中花・夜行船
有谁念我、如今霜鬓，远赴边堠。
……身在碧云西畔，情随陇水东流。

沈唐	霜叶飞
霜林凋晚，危楼迥，登临无限秋思。
望中闲想，洞庭波面，乱红初坠。
更萧索、风吹渭水。
长安飞舞千门里。
变景摧芳榭，唯有兰衰暮丛，菊残馀蕊。
回念花满华堂，美人一去，镇掩香闺经岁。
又观珠露，碎点苍苔，败梧飘砌。
谩赢得、相思泪眼，东君早作归来计。
便莫惜丹青手，重与芳菲，万红千翠。

沈唐	念奴娇
杏花过雨，渐残红零落，胭脂颜色。
流水飘香人渐远，难托春心脉脉。
恨别王孙，墙阴目断，手把青梅摘。
金鞍何处，绿杨依旧南陌。
消散云雨须臾，多情因甚，有轻离轻拆。
燕语千般，争解说、些子伊家消息。
厚约深盟，除非重见，见了方端的。
而今无奈，寸肠千恨堆积。

沈唐	望海潮
山光凝翠，川容如画，名都自古并州。
箫鼓沸天，弓刀似水，连营十万貔貅。
金骑走长楸。
少年人一一，锦带吴钩。
路入榆关，雁飞汾水正宜秋。
追思昔日风流。
有儒将醉吟，才子狂游。
松偃旧亭，城高故国，空馀舞榭歌楼。
方面倚贤候。
便恐为霖雨，归去难留。
好向西溪，恣携弦管宴兰舟。

沈唐	望南云慢
木叶轻飞，乍雨歇亭皋，帘卷秋光。
栏隈砌角，绽拒霜几处，蓓深浅红芳。
应恨开时晚，伴翠菊、风前并香。
晓来寒露，嫩脸低凝，似带啼妆。
堪伤。
记得佳人，当时怨别，盈腮泪粉行行。
而今最苦，奈千里身心，两处凄凉。
感物成消黯，念旧欢、空劳寸肠。
月斜残漏，梦断孤帏，一枕思量。

杜安世	鹤冲天
清明天气。
永日愁如醉。
台榭绿阴浓，薰风细。
燕子巢方就，盆池小，新荷蔽。
恰是逍遥际。
单夹衣裳，半栊软玉肌体。
石榴美艳，一撮红绡比。
窗外数修篁，寒相倚。
有个关心处，难相见、空凝睇。
行坐深闺里。
懒更妆梳，自知新来憔悴。

杜安世	两同心
巍巍剑外，寒霜覆林枝。
望衰柳、尚色依依。
暮天静、雁阵高飞。
入碧云际。
江山秋色，遣客心悲。
蜀道嵰崄行迟。
瞻京都迢递。
听巴峡、数声猿啼。
惟独个、未有归计。
谩空怅望，每每无言，独对斜晖。

杜安世	玉阑干
珠帘怕卷春残景。
小雨牡丹零欲尽。
庭轩悄悄燕高空，风飘絮、绿苔侵径。
欲将幽恨传愁信。
想後期、无个凭定。
几回独睡不思量，还悠悠、梦里寻趁。

杜安世	浣溪沙
模样偏宜掌上怜。
云如双鬓玉如颜。
身材轻妙眼儿单。
幽会未成双怅望，深情欲诉两艰难。
空教魂梦到巫山。

杜安世	浣溪沙
横画功夫想未全。
双双文彩羽仪鲜。
和鸣偕老是天然。
暮雨并深流细草，暖风交颈傍清涟。
羡他真个好因缘。

杜安世	惜春令
春梦无凭犹懒起。
银烛尽、画帘低垂。
小庭杨柳黄金翠，桃脸两三枝。
妆阁慵梳洗。
闷无绪、玉箫抛掷。
絮飘纷纷人疏远，空对日迟迟。

杜安世	惜春令
今夕重阳秋意深。
篱边散、嫩菊开金。
万里霜天林叶坠，萧索动离心。
臂上茱萸新。
似旧年、堪赏光阴。
百盏香醑且酬身。
牛山会难寻。

杜安世	踏莎行
雨霁风光，春分天气。
千花百草争明媚。
画梁新燕一双双，玉笼鹦鹉爱孤睡。
薜荔依墙，莓苔满地。
青楼几处歌声丽。
蓦然旧事上心头，无言敛皱眉山翠。

杜安世	踏莎行
夜雨朝晴，东风微冷。
雕梁燕子闲相并。
後园次第数芳菲，千香百艳年年定。
步险楼高，人赊途迥。
烟芜冉冉斜阳暝。
红笺写尽寄无因，想伊不信人成病。

杜安世	踏莎行
嫩柳成阴，残花双舞。
尘消院落新经雨。
洞房深掩日长天，珠帘时有沈烟度。
夜梦凄凉，晨妆薄注。
香肌瘦尽宽金缕。
到头终是恶因缘，当初只被多情误。

杜安世	踏莎行
闲院秋千，又还拆了。
绿苔遍地青春老。
画楼日晚燕归巢，红稀翠盛梅初小。
窈窕身轻，怎禁烦恼。
罗衣渐减怯风峭。
韶华好景想多才，厌厌只为书音少。

杜安世	端正好
栏菊愁烟沾秋露。
天微冷、双燕辞去。
月明空照别离苦。
透素光、穿朱户。
夜来西风雕寒树。
凭阑望、迢遥长路。
花笺写就此情绪。
特寄传、知何处。

杜安世	端正好
每逢春来长如病。
玉容瘦、薄妆相称。
双欢未经成孤令。
奈厚约、全无定。
众禽啾唧声愁听。
相思事、多少春恨。
孤眠帐外银缸耿。
透一点、炉烟暝。

杜安世	端正好
露落风高桐叶坠。
小庭院、秋凉佳气。
兰堂聚饮华筵启。
罢令曲、呈珠缀。
晚天行云凝香袂。
新声内、分明心意。
玉炉初喷檀烟起。
敛愁在、双蛾翠。

杜安世	端正好
野禽林栖啾唧语。
闲庭院、残阳将暮。
兰堂静悄珠帘窣。
想玉人、归何处。
喜鹊几回薄无据。
愁都在、双眉头聚。
凄凉方感孤鸳侣。
对夜永、成愁绪。

杜安世	菩萨蛮
游丝欲堕还重上。
春残日永人相望。
花共燕争飞。
青梅细雨枝。
离愁终未解。
忘了依前在。
拟待不寻思。
刚眠梦见伊。

杜安世	菩萨蛮
锦机织了相思字。
天涯路远无由寄。
寒雁只衔芦。
何曾解寄书。
缄封和血泪。
目断西江水。
拟欲托双鱼。
问君情有无。

杜安世	丑奴儿・采桑子
樱桃谢了梨花发，红白相催。
燕子归来。
几处风帘绣户开。
人生乐事知多少，且酌金杯。
管咽声哀。
慢引萧娘舞一回。

杜安世	凤衔杯
人生不似月初圆。
叹分飞、容易经年。
凄惨断云片雨、□□□。
□□□、□□□。
金钵小，玉槽悭。
想至今、谁为相怜。
多少旧欢往事、一潸然。
空牵惹、病缠绵。

杜安世	凤衔杯
留花不住怨花飞。
向南园、情绪依依。
可惜倚红斜白、一枝枝。
经宿雨、暮江披。
凭朱槛，把金卮。
对芳丛、惆怅多时。
何况旧欢新恨、阻心期。
空满眼、是相思。

杜安世	少年游
小轩深院是秋时。
风叶堕高枝。
疏帘静永，薄帷清夜，暑退觉寒微。
凄凉天气离愁意，音书杳难期。
多情成病不须医。
更憔悴、转寻思。

杜安世	玉楼春
玉烛光明正旦好。
斗柄东回春太早。
岭寒犹锁去年梅，江暖新催今岁草。
蜀国熙熙冬令杪。
更喜寿阳新梦觉。
玉杯齐举乐音谐，遥想金阶天仗晓。

杜安世	玉楼春
风解池冰蝉翅薄。
庭树枝枯笼翠萼。
背寒迎暖起犹慵，闲卷珠帘凭画阁。
晴景融融烟漠漠。
天际行人乖信约。
病容先怯见春来，长到恁时添瘦削。

杜安世	玉楼春
晴景融融春色浅。
落尽梅花千万片。
小池冰解水纹生，消息未闻梁上燕。
楼倚轻寒风力软。
目断孤云天自远。
又还依旧去年时，寂寞病容人怪见。

杜安世	玉楼春
三月牡丹呈艳态。
壮观人间春世界。
鲛绡玉槛作扃栊，淹雅洞中王母队。
不奈风吹兼日㬠。
国貌天香无物赛。
直须共赏莫轻孤，回首万金何处买。

杜安世	玉楼春
纶命忽从天上至。
便绾兵权辞漕计。
汉廷起草旧郎官，蜀部坐筹新将帅。
红旆碧幢春色里。
娇马嘶风花片坠。
送行今日短亭中，恼乱故人须尽醉。

杜安世	玉楼春
春景抛人无处问。
多谢石榴花又喷。
茜罗揉出碎英繁，红蜡缕成香萼润。
血色新裙羞莫近。
密叶柔条相间衬。
雨馀寂寞假山傍，乡国尚遥西海信。

杜安世	玉楼春
三月初三春渐老。
遍地残花风暗扫。
命俦啸侣拥笙歌，临水泛觞游宴好。
浮利浮名何足道。
丽景芳时须笑傲。
今年不似去年欢，云海路长天杳杳。

杜安世	河满子
细雨裛开红杏，新妆粉面鲜明。
东君何事交来早，更无绿叶同荣。
独倚青楼吟赏，目前无限轻盈。
命薄不依栏槛，或占郊坰。
清香繁艳真堪爱，枉教寂寞凋零。
相次牡丹芍药，王孙谁道多情。

杜安世	河满子
柳嫩不禁摇动，梅残尽任飘零。
雨馀天气来深院，向阳纤草重青。
寂寞小桃初绽，两三枝上红英。
又见云中归雁，断续和鸣。
年年依旧无情绪，镇长冷落银屏。
不语闲寻往事，微风频动帘旌。

杜安世	山亭柳
晓来风雨，万花飘落。
叹韶光虚过。
却芳草萋萋，映楼台、淡烟漠漠。
纷纷絮飞院宇，燕子过朱阁。
玉容淡妆添寂寞。
檀郎孤愿太情薄。
数归期，绝信约。
暗添春宵恨，平康恣迷欢乐。
时时闷饮绿醑，甚转转、思量著。

杜安世	合欢带
楼台高下玲珑。
斗芳草、绿阴浓。
芍药孤栖香艳晚，见樱桃、万颗初红。
巢喧乳燕，珠帘镂曳，满户香风。
罩纱帏、象床屏枕，昼眠才似朦胧。
起来无语更兼慵。
念分明、事成空。
被你厌厌牵系我，怪纤腰、绣带宽松。
春来早是，分飞两处，长恨西东。
到如今、扇移明月，簟铺寒浪与谁同。

杜安世	更漏子
雪肌轻，花脸薄。
愁困不忺梳掠。
眉翠袅，眼波长。
偎人言语香。
看难厌，怜不足。
苦恨别离何速。
珠树远，彩鸾孤。
今生重见无。

杜安世	更漏子
脸如花，花不笑。
双脸胜花能笑。
肌似玉，玉非温。
肌温胜玉温。
既相逢，情不重。
何似当初休共。
情既重，却分飞。
争如不见伊。

杜安世	更漏子
镂金环，连玉珥。
颗颗蚌蛤相缀。
偎粉面，映莲腮。
露浓花正开。
冷光凝，员影重。
几度偷期摇动。
山枕上，恐人知。
摘嫌纤手迟。

杜安世	喜迁莺
花不尽，柳无穷。
应与我心同。
觥船一棹百分空。
何处不相逢。
朱弦悄。
知音少。
天若有情应老。
劝君看取利名场。
今古梦忙忙。

杜安世	杜韦娘
暮春天气，莺老燕子忙如织。
间嫩叶题诗哨梅小，乍遍水、新萍圆碧。
初牡丹谢了，秋千搭起，垂杨暗锁深深陌。
暖风轻，尽日闲把、榆钱乱掷。
恨寂寂。
芳容衰减，顿玳枕困无力。
为少年、狂荡恩情薄，尚未有、归来消息。
想当初、凤侣鸳俦，唤作平生，更不轻离拆。
倚朱扉，泪眼滴损、红绡数尺。

杜安世	胡捣练
数枝半敛半开时，洞阁晓妆新注。
宝香格艳姿天赋。
甘被群芳妒。
狂风横雨且相饶，又恐有彩云迎去。
牵破少年心情，无计为长主。

杜安世	少年游
小楼归燕又黄昏。
寂寞锁高门。
轻风细雨，惜花天气，相次过春分。
画堂无绪，初燃绛蜡，罗帐掩馀薰。
多情不解怨王孙。
任薄、一从君。

杜安世	凤栖梧・蝶恋花
整顿云鬟初睡起。
庭院无风，尽日帘垂地。
画阁巢新燕声喜。
杨花狂散无拘系。
近来早是添憔悴。
金缕衣宽，赛过宫腰细。
苒苒光阴似流水。
春残莺老人千里。

杜安世	凤栖梧・蝶恋花
池上新秋帘幕卷。
菡萏娇红，鉴里西施面。
衰柳摇风尚柔软。
眠沙临清浅。
新翻归翅云间燕。
满地槐花，尽日蝉声乱。
独倚阑干暮山远。
一场寂寞无人见。

杜安世	凤栖梧・蝶恋花
闲上江楼初雨过。
满袖清风，微散谁知我。
莲脸佳人颜未破。
沙洲两两鸳鸯卧。
时有渔歌相应和。
叠秀危横，黛拨山千朵。
一片凄凉无计那。
离愁还有些些个。

杜安世	凤栖梧・蝶恋花
惆怅留春留不住。
欲到清和，背我堂堂去。
飞絮落花和细雨。
凄凉庭院流莺度。
更被闲愁相赚误。
梦断高唐，回首桃源路。
一饷沈吟无意绪。
分明往事今何处。

杜安世	浪淘沙
後约无凭。
往事堪惊。
秋蛩永夜绕床鸣。
展转寻思求好梦，还又难成。
愁思若浮云。
消尽重生。
佳人何处独盈盈。
可惜一天无用月，照空为谁明。

杜安世	浪淘沙
又是春暮。
落花飞絮。
子规啼尽断肠声，秋千庭院，红旗彩索，淡烟疏雨。
念念相思苦。
黛眉长聚。
碧池惊散睡鸳鸯，当初容易分飞去。
恨孤儿欢侣。

杜安世	浪淘沙
帘外微风。
云雨回踪。
银釭烬冷锦帏中。
枕上深盟，年少心事，陡顿成空。
岭外白头翁。
到没由逢。
一床鸳被叠香红。
明月满庭花似绣，闷不见虫虫。

杜安世	更漏子
庭远途程。
算万山千水，路入神京。
暖日春郊，绿柳红杏，香迳舞燕流莺。
客馆悄悄闲庭，堪惹旧恨深。
有多少驱驱，蓦岭涉水，枉费身心。
思想厚利高名。
谩惹得忧烦，枉度浮生。
幸有青松，白云深洞，清闲且乐升平。
长是宦游羁思，别离泪满襟。
望江乡踪迹，旧游题书，尚自分明。

杜安世	行香子
黄金叶细，碧玉枝纤。
初暖日、当乍晴天。
向武昌溪畔，於彭泽门前。
陶潜影，张绪态，两相牵。
数株堤面，几树桥边。
嫩垂条、絮荡轻绵。
系长江舴艋，拂深院秋千。
寒食下，半和雨，半和烟。

杜安世	巫山一段云
笑拟条风戏，装迟谷雨催。
彩云飞下柳楼台。
千朵一时开。
惜恐尘埃染，惊疑紫府来。
有时香喷入人怀。
魂断客徘徊。

杜安世	生查子
关山魂梦长，寒雁音书少。
两鬓可怜青，只为相思老。
归傍碧纱窗，说向人人道。
真个别离难，不似相逢好。

杜安世	贺圣朝
东君造物无凝滞。
芳容相替。
杏花桃萼一时开，就中明媚。
绿丛金朵，枝长叶细。
称花王相待。
万般堪爱，暂时见了，断肠无计。

杜安世	贺圣朝
牡丹盛拆春将暮。
群芳羞妒。
几时流落在人间，半间仙露。
馨香艳冶，吟看醉赏，叹谁能留住。
莫辞持烛夜深深，怨等闲风雨。

杜安世	安公子
又是春将半。
杏花零落闲庭院。
天气有时阴淡淡，绿杨轻软。
连画阁、绣帘半卷。
招新燕。
残黛敛、独倚阑干遍。
暗思前事，月下风流，狂踪无限。
惜恐莺花晚。
更堪容易相抛远。
离恨结成心上病，几时消散。
空际有、断云片片。
遥峰暖。
闻杜宇、终日哀啼怨。
暮烟芳草，写望迢迢，甚时重见。

杜安世	苏幕遮
尽思量，还叵耐。
因甚当初，故故相招买。
早是幽欢多障碍。
更遣分飞，脉脉如天外。
有心怜，无计奈。
两处厌厌，一点虚恩爱。
独上高楼临暮霭。
凭暖朱阑，这意无人会。

杜安世	渔家傲
微雨初收月映云。
巢栖燕子欲黄昏。
花片不飞风力困。
春色尽。
蜡梅枝上樱□嫩。
谁撼金环锁深洞。
薰馀乍厌锦衾温。
消灭玉肌谁与问。
朱明近。
日长无事添闲闷。

杜安世	渔家傲
疏雨才收淡泞天。
微云绽处月婵娟。
寒雁一声人正远。
添幽怨。
那堪往事思量遍。
谁道绸缪两意坚。
水萍风絮不相缘。
舞鉴鸾肠虚寸断。
芳容变。
好将憔悴教伊见。

杜安世	渔家傲
每到春来长如病。
玉容瘦与薄妆称。
不惯被人抛掷。
思当本。
奈向後期全无定。
早是厌厌愁欲凝。
花间众禽愁难听。
天赋多情翻成恨。
有谁问。
花屏一点炉烟暝。

杜安世	剔银灯
昨夜一场风雨。
催促牡丹归去。
孙武宫中，石崇楼下，多情怎生为主。
真疑洛浦。
云水算、杳无重数。
独倚阑干凝伫。
香片乱沾尘土。
争似当初，不曾相见，免恁恼人肠肚。
绿丛无语。
空留得、宝刀翦处。

杜安世	剔银灯
夜永衾寒梦觉。
翠屏共、绣帏灯照。
就枕思量，离多会少。
孤负小欢轻笑。
风流争表。
空惹尽、一生烦恼。
写遍香笺，分剖鳞翼，路遥难到。
泪眼愁肠，朝朝暮暮，去便不知音耗。
终须拼了。
别选个、如伊才调。

杜安世	剔银灯
好事争如不遇。
可惜许、多情相误。
月下风前，偷期窃会，共把衷肠分付。
尤云雨。
正缱绻、朝朝暮暮。
无奈别离情绪。
和酒病、双眉长聚。
往事凄凉，佳音迢递，似此因缘谁做。
洞云深处。
暗回首、落花飞絮。

杜安世	临江仙
太史占天云物好，初阳律合黄锺。
日缠南极北郊风。
雪花先柳絮，飞舞透帘栊。
圣运时和兼岁稔，歌欢处处皆同。
簪声相庆晓光中。
金炉红兽炭，一举寿杯空。

杜安世	临江仙
遍地残花庭院静，流莺对对相过。
万条风柳间婆娑。
樱桃初弄色，萱草自成窠。
早是芳菲时节晚，追游期会无多。
眉山敛翠近秋波。
日长初睡起，愁与病相和。

杜安世	采明珠
雨乍收，小院尘消，云淡天高露冷。
坐看月华生，射玉楼清莹。
蟋蟀鸣金井。
下帘帏、悄悄空阶，败叶坠风，惹动闲愁，千端万绪难整。
秋夜永。
凉天迥。
可不念光景。
嗟薄命。
倏忽少年，忍交孤令。
灯闪红窗影。
步回廊、懒入香闺，暗落泪珠满面，谁人知我，为伊成病。

杜安世	朝玉阶・朝天子
春色欺人拂眼清。
柳条绿丝软，雪花轻。
黄金才钺掩银屏。
阴沈深院静，语娇莺。
美人春困宝钗横。
惜花芳态，泪盈盈。
风流何处最多情。
千金一笑，须信倾城。

杜安世	朝玉阶・朝天子
帘卷春寒小雨天。
牡丹花落尽，悄庭轩。
高空双燕舞翩翩。
无风轻絮坠，暗苔钱。
拟将幽怨写香笺。
中心多少事，语难传。
思量真个恶因缘。
那堪长梦见，在伊边。

杜安世	卜算子
深院花铺地。
淡淡阴天气。
水榭风亭朱明景，又别是、愁情味。
有情奈无计。
漫惹成憔悴。
欲把罗巾暗传寄。
细认取、斑点泪。

杜安世	卜算子
尊前一曲歌。
歌里千重意，才欲歌时泪已流，恨应更、多於泪。
试问缘何事。
不语如痴醉。
我亦情多不忍闻，怕和我、成憔悴。

杜安世	瑞鹧鸪
夜来风雨损馀芳。
数片衰红落槛傍。
媚景背人容易去，半轩飞絮日空长。
从来不信相思切，及至如今倍感伤。
独立黄昏绣帘外，可堪新月露圆光。

杜安世	燕归梁
风摆红绦卷画帘。
宝鉴慵拈。
日高梳洗几时忺。
金盆水，弄纤纤。
髻云松衣斜褪，和娇懒、瘦岩岩。
离愁更被宿酲兼。
空赢得，病厌厌。

杜安世	菊花新
怎奈花残又莺老。
槛里青梅数枝小。
新荷长池沼。
当晴昼、燕子声闹。
亭栏花绽颜色好。
风雨催催、等闲开了。
酒醒暗思量，无个事、甚刚烦恼。

杜安世	菊花新
坐卧双眉镇长敛。
绣户初开花满院。
罗帏翠屏空，风微动、玉炉烟飐。
儿夫心肠多薄幸，百计思、难为拘捡。
几回向伊言，交今後、更休抛闪。

杜安世	鹊桥仙
别离情绪，多方开解，却免厌厌似醉。
楼高终日倚阑干，目断有、千山万水。
妖娆薄媚，不禁抛摆，渐觉肌肤瘦悴。
当初相见偶然间，不唤作、如今恁地。

杜安世	鹊桥仙
日长天气，深深庭院，又是春愁滋味。
池边昨夜雨兼风，战红杏、馀香乱坠。
阴阴亭榭，暖烟轻柳，万缕黄金窣地。
一双新燕却重来，但暗把、罗巾掩泪。

杜安世	虞美人
红颜绿鬓催人老。
世事何时了。
君心天意与年光。
春花未遍已秋霜。
为谁忙。
樽前正好闲风月。
莫话生离别。
直饶终日踏红尘。
浮名浮利枉劳神。
更愁萦。

杜安世	虞美人
江亭春晚芳菲尽。
行色青天近。
画桥杨柳也多情。
暗抛飞絮惹前行。
路尘清。
彤庭早晚瞻虞舜。
遥听恩迁峻。
二年歌宴绮罗人。
片云疏雨忍漂沦。
泪沾巾。

杜安世	虞美人
炉香昼永龙烟白。
风动金鸾额。
画屏细展小山川。
睡容初起枕痕圆。
坠花钿。
楼高不及烟霄半。
望尽相思眼。
艳阳刚爱挫愁天。
故生芳草碧云连。
怨王孙。

杜安世	凤栖梧・蝶恋花
秋日楼台在空际。
画角声沈，历历寒更起。
深院黄昏人独自。
想伊遥共伤前事。
懊恼当初无算计。
些子欢娱，多少凄凉味。
相去江山千万里。
一回东望心如醉。

杜安世	凤栖梧・蝶恋花
任在芦花最深处。
浪静风恬，又泛轻舟去。
去到滩头遇俦侣。
散唱狂歌鱼未取。
不把身心干时务。
一副轮竿，莫笑闲家具。
待拟观光佐明主。
将甚医他民病苦。

杜安世	凤栖梧・蝶恋花
别浦迟留恋清浅。
菱蔓荷花，尽日妨钩线。
向晚澄江静如练。
风送归帆飞似箭。
鸥鹭相将是家眷。
坐对云山，一任炎凉变。
定是寰区又清宴。
不见龙骧波上战。

杜安世	凤栖梧・蝶恋花
闲把浮生细思算。
百岁光阴，梦里销除半。
白首为郎休浩叹。
偷安自喜身强健。
多少英贤裨圣旦。
一个非才，深谢容疏懒。
席上清歌珠一串。
莫教欢会轻分散。

杜安世	凤栖梧・蝶恋花
新月羞光影庭树。
窗外芭蕉，数点黄昏雨。
何事秋来无意绪。
玉容寂寞双眉聚。
一点银釭扃绣户。
莎砌寒蛩，历历啼声苦。
孤枕夜长君信否。
披衣顒坐魂飞去。

杜安世	忆汉月
红杏一枝遥见。
凝露粉愁香怨。
吹开吹谢任春风，恨流莺、不能拘管。
曲池连夜雨，绿水上、碎红千片。
直拟移来向深院。
任凋零、不孤双眼。

杜安世	诉衷情
烧残绛蜡泪成痕。
街鼓报黄昏。
碧云又阻来信，廊上月侵门。
愁永夜，拂香茵。
待谁温。
梦兰憔悴，掷果凄凉，两处消魂。

杜安世	朝中措
养花天气近清明。
丝雨酿寒轻。
满眼春工如绣。
消磨不尽离情。
行行又宿，小桃旧坞，芳草邮亭。
唤起两眉新恨。
绿杨深处啼莺。

赵	折新荷引・折新荷
雨过回廊，圆荷嫩绿新抽。
越女轻盈，画桡稳泛兰舟。
芳容艳粉，红香透、脉脉娇羞。
菱歌隐隐渐遥，依约回眸。
堤上郎心，波间妆影迟留。
不觉归时，淡天碧衬蟾钩。
风蝉噪晚，馀霞际、几点沙鸥。
渔笛、不道有人，独倚危楼。

刘几	梅花曲
汉宫中侍女，娇额半涂黄。
盈盈粉色凌时，寒玉体、先透薄妆。
好借月魂来，娉婷画烛旁。
惟恐随、阳春好梦去，所思飞扬。
宜向风亭把盏，酬孤艳，醉永夕何妨。
雪径蕊、真凝密，降回舆、认暗香。
不为藉我作和羹，肯放结子花狂。
向上林，留此占年芳。

刘几	梅花曲
结子非贪，有香不俗，宜当鼎鼐尝。
偶先红紫，度韶华、玉笛占年芳。
众花杂色满上林，未能教、腊雪埋藏。
却怕春风漏泄，一一尽天香。
不须更御铅黄。
知国色，禀自天真殊常。
只裁云缕，奈芳滑、玉体想仙妆。
少陵为尔东阁。
美艳激诗肠。
当已阴未雨春光。
无心赋海棠。

刘几	梅花曲
浅浅池塘。
深深庭院，复出短短垣墙。
年年为尔，若九真巡会、宝惜流芳。
向人自有，绵渺无言，深意深藏。
倾国倾城，天教与、抵死芳香。
袅须金色，轻危欲压，绰约冠中央。
蒂团红蜡，兰肌粉艳巧能妆。
婵娟一种风流，如雪如冰衣霓裳。
永日依倚，春风笑野棠。

刘几	花发状元红慢
三春向暮，万卉成阴、有嘉艳方坼。
娇姿嫩质。
冠群品，共赏倾城倾国。
上苑晴昼暄，千素万红尤奇特。
绮筵开，会咏歌才子，压倒元白。
别有芳幽苞小，步障华丝，绮轩油壁。
与紫鸳鸯、素蛱蝶。
自清旦、往往连夕。
巧莺喧翠管，娇燕语雕梁留客。
武陵人，念梦役意浓，堪遣情溺。

元绛	减字木兰花
绿杨阴下。
短帽轻衫行信马。
过尽春风。
踏尽青青打尽红。
舞鸾歌凤。
人面湖光红影动。
醉眼归时。
人在朱楼曲角西。

元绛	映山红慢
谷雨风前，占淑景、名花独秀。
露国色仙姿，品流第一，春工成就。
罗帏护日金泥皱。
映霞腮动檀痕溜。
长记得天上，瑶池阆苑曾有。
千匝绕、红玉阑干，愁只恐、朝云难久。
须款折、绣囊剩戴，细把蜂须频嗅。
佳人再拜抬娇面，敛红巾、捧金杯酒。
献千千寿。
愿长恁、天香满袖。

程师孟	渔家傲
折柳赠君君且住。

陈朴	望江南・忆江南
中黄宝，须向胆中求。
春帝令行生万物，乾坤膝下与吾俦。
百脉自流通。
施造化，左右火双抽。
浩浩腾腾充宇宙，苦烟袅袅上环楼。
夫妇渐相谋。

陈朴	望江南・忆江南
玄珠降，丹窟在中宫。
九候息调重九数，赤波忽迸太阳东。
心肾始交通。
逢六变，重六息阴功。
火自海门朝帝坐，水从莲沼佐丁公。
紫电透玲珑。

陈朴	望江南・忆江南
毛发落，丹左运行阳。
胎色渐红阴渐小，推移岁运助乾刚。
育火养中央。
成物象，五岳辨微茫。
出入尚迟形尚小，晨昏天籁奏笙簧。
常饮玉壶浆。

陈朴	望江南・忆江南
丹往右，四转运行阴。
逢六闭藏阳户气，玉关泉透合丁壬。
龟戏任浮沉。
时出入，无碍贯他心。
游戏神通常出面，圆光周匝绕千寻。
寒暑不相侵。

陈朴	望江南・忆江南
珠自右，飞电入丹城。
内养婴儿盈尺象，时逢九数采阳精。
火向水中生。
烧鬼岳，紫殿势峥嵘。
随意出游寰海内，寐如砂碛卧长鲸。
时序与偕行。

陈朴	望江南・忆江南
日精满，阴魄化无形。
每遇月圆开北户，神龟时饮碧瑶玲。
形魄岂能停。
阳砂赤，阴粉色微青。
粉换肉肌砂换骨，凡胎换尽圣胎灵。
飞举似流星。

陈朴	望江南・忆江南
形透日，七转任飞腾。
幽入深岩图宴坐，息无来去使神凝。
却粒著奇能。
生神火，返本气清澄。
九候浴时开地户，月中取火日求冰。
五内换重新。

陈朴	望江南・忆江南
内外遍，八转始还元。
地带长垂生坎户，周行胎息贯天门。
太始道方存。
纯一体，黑赤气常喷。
丹火发来烧内境，冷泉深处浴猴孙。
神水赤龟吞。

陈朴	望江南・忆江南
丹九转，纯一太初颜。
内外无为常抱朴，纵横海外与人间。
功行积丘山。
青阙诏，玉简赐金环。
饮罢刀圭乘羽驾，旌幢箫鼓过天关。
朝帝列仙班。

张伯端	西江月
内药还同外药，内通外亦须通。
丹头和合类相同。
温养两般作用。
内有天然真火，炉中赫赫长红。
外炉增减要勤功。
妙绝无过真种。

张伯端	西江月
此道至神至圣，忧君分薄难消。
调和铅汞不终朝。
早睹玄珠形兆。
志士若能修炼，何妨在市居朝。
工夫容易药非遥。
说破人须失笑。

张伯端	西江月
白虎首经至宝，华池神水真金。
故知上善利源深。
不比寻常药品。
若要修成九转，先须炼己持心。
依时采取定浮沈。
进火须防危甚。

张伯端	西江月
若要真铅留汞，亲中不离家臣。
木金间隔会无因。
须仗媒人勾引。
本性爱金顺义，金情恋木慈仁。
相吞相陷却相亲。
始觉男儿有孕。

张伯端	西江月
二八谁家姹女，九三何处郎君。
自称木液与金精。
遇土却成三性。
更假丁公煅炼，夫妻始结欢情。
河车不敢暂留停。
运入昆仑峰顶。

张伯端	西江月
七返朱砂反本，九还金液还真。
休将寅子数坤申。
但要五行成准。
本是水银一味，周流遍历诸辰。
阴阳数足自通神。
出入岂离玄牝。

张伯端	西江月
雄里内含雌质，负阴抱却阳精。
两般和合药方成。
点化魄纤魂胜。
信道金丹一粒，蛇吞立变龙形。
鸡餐亦乃化鸾鹏。
飞入真阳清境。

张伯端	西江月
天地才经否泰，朝昏好识屯蒙。
辐来辏毂水朝宗。
妙在抽添运用。
得一万般皆毕，休分南北西东。
损之又损慎前功。
命宝不宜轻弄。

张伯端	西江月
冬至一阳来服，三旬增一阳爻。
月中复卦溯晨潮。
望罢乾终姤兆。
日又别为寒暑，阳生复起中宵。
午时姤象一阴朝。
炼药须知昏晓。

张伯端	西江月
不辨五行四象，那分朱汞铅银。
修丹火候未曾闻。
早便称呼居隐。
不背自思己错，更将错路教人。
误他永劫在迷津。
似恁欺心安忍。

张伯端	西江月
德行修逾八百，阴功积满三千。
均齐物我与亲冤。
始合神仙本愿。
虎兕刀兵不害，无常火宅难牵。
宝符降後去朝天。
稳驾鸾车凤辇。

张伯端	西江月
牛女情缘道合，龟蛇类秉天然。
蟾乌遇朔合婵娟。
二气相资运转。
本是乾坤妙用，谁能达此深渊。
阳阴否隔却成愆。
怎得天长地远。

张伯端	西江月
丹是色身至宝，炼成变化无穷。
更於性上究真宗。
决了死生妙用。
不待他身後世，现前获福神通。
自从龙虎著斯功。
尔後谁能继踵。

张伯端	西江月
妄想不须强灭，真如何必希求。
本源自性佛齐修。
迷悟岂拘先後。
悟则刹那成佛。
迷则万劫沦流。
若能一念契真修。
灭尽恒沙罪垢。

张伯端	西江月
本自无生无灭，强将生灭区分。
只如罪福亦何根。
妙体何曾增损。
我有一轮明镜，从来只为蒙分。
今朝磨莹照乾坤。
万象超然难隐。

张伯端	西江月
我性入诸佛性，诸方佛性皆然。
亭亭蟾影照寒泉。
一月千潭普现。
小则毫分莫识，大时遍满三千。
高低不约信方圆。
说甚短长深浅。

张伯端	西江月
法法法元无法，空空空亦非空。
静喧语默本来同。
梦里何曾说梦。
有用用中无用，无功功里施功。
还如果熟自然红。
莫问如何修种。

张伯端	西江月
善恶一时妄念，荣枯都不关心。
晦明隐显任浮沈。
随分肌餐渴饮。
神静湛然常寂，不妨坐卧歌吟。
一池秋水碧仍深。
风动鱼惊尽任。

张伯端	西江月
对镜不须强灭，假名权立菩提。
色空明暗本来齐。
真妄体分两种。
悟则便名静土，更无天竺曹溪。
谁言极乐在天西。
了则弥陀出世。

张伯端	西江月
人我众生寿者，宁分彼此高低。
法身通照没吾伊。
念念体分同异。
见是何曾是是，闻非未必非非。
往来诸用不相知。
生死谁能碍你。

张伯端	西江月
住想修行布施，果报不离天人。
恰如仰箭射浮云。
坠落祗缘力尽。
争似无为实相，还须返朴归淳。
境忘情性任天真。
以证无生法忍。

张伯端	西江月
鱼兔若还入手，自然忘却筌蹄。
渡河筏子上天梯。
到彼悉皆遗弃。
未悟须凭言说，悟来言说皆非。
虽然四句属无为。
此等何须脱离。

张伯端	西江月
悟了莫求寂灭，随缘只接群迷。
寻常邪见及提携。
方便指归实际。
五眼三身四智，六度万行修齐。
圆光一颗好摩尼。
利物兼能自利。

张伯端	西江月
我见时人说性，只夸口急酬机。
及逢境界转痴迷。
又与愚人何异。
说得便须行得，方名言行无亏。
能将慧剑斩魔魑。
此号如来正智。

张伯端	西江月
欲了无生妙道，莫如自见真心。
真心无相亦无音。
清净法身只恁。
此道非无外有，非中亦莫求寻。
二边俱遣弃中心。
见了名为上品。

张伯端	满庭芳
真铁牛儿，形容丑恶，性刚偏好争驰。
人人皆有，那角解牵骑。
种就黄芽满院，更须用、神水浇之。
宫里，若无此兽，安得似婴儿。
乾坤真动静，生成家活，总赖於伊。
饥餐虎髓，渴饮水银池。
夜半牵车进火，霞光迸、海底腾辉。
牧童笑，华池宴罢，乘个月明归。

卢氏	凤栖梧・蝶恋花
蜀道青天烟霭翳。
帝里繁华、迢递何时至。
回望锦川挥粉泪。
凤钗斜亸乌云腻。
钿带双垂金缕细。
玉佩玎珰，露滴寒如水。
从此鸾妆添远意。
画眉学得遥山翠。

刘述	家山好
挂冠归去旧烟萝。
闲身健，养天和。
功名富贵非由我，莫贪他。
这歧路、足风波。
水晶宫里家山好，物外胜游多。
晴溪短棹，时时醉唱里棱罗。
天公奈我何。

赵祯	合宫歌
缵重明。
端拱保凝命。
广大孝休德，永锡四海有庆。
觚坛寓礼正典名。
幔室雅奏，彩仗崇制定。
五位仿古甚盛。
蒿宫光符辰星。
高秋嘉时款芎灵。
交累圣。
上下来顾，寅畏歆纯诚。
三阶平。
金气肃，转和景。
翠葆御双观，巽风兑泽布令。
脂茶刬荡墨索清。
远迩向附，动植咸遂性。
表里穆悦，庶政醇醲，熙然胥庭。
唐舜华封祝，如南山寿永。
愿今广怀宁延，昌基扃。

王拱辰	沁园春
华发青云。

蔡襄	好事近
瑞雪满京都，宫殿尽成银阙。
常对素光遥望，是江梅时节。
如今江上见寒梅，幽香自清绝。
重看落英残艳，想飘零如雪。

韩绛	踏莎行
嵩峤云高，洛川波暖。
举头乔木森无断。
□□□雨绝风尘，小桥频过春渠满。
□□离宫，□棱斗焕。
万家罗绮多游伴。
□□□□自风□，□□是处喧弦管。

李师中	菩萨蛮
子规啼破城楼月。
画船晓载笙歌发。
两岸荔枝红。
万家烟雨中。
佳人相对泣。
泪下罗衣湿。
从此信音稀。
岭南无雁飞。

蔡挺	喜迁莺
霜天清晓。
望紫塞古垒，寒云衰草。
汗马嘶风，边鸿翻月，垅上铁衣寒早。
剑歌骑曲悲壮，尽道君恩难报。
塞垣乐，尽双锦带，山西年少。
谈笑。
刁斗静。
烽火一把，常送平安耗。
圣主忧边，威灵遐布，骄虏且宽天讨。
岁华向晚愁思，谁念玉关人老。
太平也，且欢娱，不惜金尊频倒。

王益柔	喜长新
秋云朔吹晓徘徊。
雪照楼台。
梁王宴召有邹枚。
相如独逞雄才。
明烛薰炉香暖，深劝金杯。
庭前粉艳有寒梅。
一枝昨夜先开。

韩维	西江月
早岁相期林下，高年同在尊前。
风花绣舞乍晴天。
绿蚁新浮酒面。
身外虚名电转，人间急景梭传。
当筵莫惜听朱弦。
一品归来强健。

韩维	踏莎行
归雁低空，游蜂趁暖。
凭高目向西云断。
具茨山外夕阳多，展江亭下春波满。
双桂情深，千花明焕。
良辰谁是同游伴。
辛夷花谢早梅开。
应须次第调弦管。

韩维	减字木兰花
和风动□。
□□新年□入手。
世事尘□。
□□□情近酒□。
水开湖□。
□□笙歌波面起。
相与排□。
□□□胜特地□。

韩维	浪淘沙
饱食日□□。
□上危亭。
东风昨夜入□□。
□□雪晴云□□，□遍银屏。
回首叹劳生。
□鼎相承。
皇恩早晚□□□。
□□陂边垂钓手，不负幽情。

韩维	胡捣练令・胡捣练
夜来风横雨飞狂，满地闲花衰草。
燕子渐归春悄。
帘幕垂清晓。
天将佳景与闲人，美酒宁嫌华皓。
留取旧时欢笑。
莫共秋光老。

韩维	失调名
轻云薄雾。
散作催花雨。

韩维	失调名
兄弟对举杯。

曾巩	赏南枝
暮冬天地闭，正柔木冻折，瑞雪飘飞。
对景见南山，岭梅露、几点清雅容姿。
丹染萼、玉缀枝。
又岂是、一阳有私。
大抵是、化工独许，使占却先时。
霜威莫苦凌持。
此花根性，想群卉争知。
贵用在和羹，三春里、不管绿是红非。
攀赏处、宜酒卮。
醉拈嗅、幽香更奇。
倚阑干、仗何人去，嘱羌管休吹。

司马光	阮郎归
渔舟容易入春山。
仙家日月闲。
绮窗纱幌映朱颜。
相逢醉梦间。
松露冷，海霞殷。
匆匆整棹还。
落花寂寂水潺潺。
重寻此路难。

司马光	西江月
宝髻松松挽就，铅华淡淡妆成。
青烟翠雾罩轻盈。
飞絮游丝无定。
相见争如不见，有情何似无情。
笙歌散後酒初醒。
深院月斜人静。

司马光	锦堂春・锦堂春慢
红日迟迟，虚廊转影，槐阴迤逦西斜。
彩笔工夫，难状晚景烟霞。
蝶尚不知春去，漫绕幽砌寻花。
奈猛风过後，纵有残红，飞向谁家。
始知青鬓无价，叹飘零官路，荏苒年华。
今日笙歌丛里，特地咨嗟。
席上青衫湿透，算感旧、何止琵琶。
怎不教人易老，多少离愁，散在天涯。

苏氏	临江仙
一夜东风穿绣户，融融暖应佳时。
春来何处最先知。
平明堤上柳。
染遍郁金枝。
姊妹嬉游时节近，今朝应怨来迟。
凭谁说与到家期。
玉钗头上胜，留待远人归。

苏氏	更漏子
小阑干，深院宇。
依旧当时别处。
朱户锁，玉楼空。
一帘霜日红。
弄珠江，何处是，望断碧云无际。
凝泪眼，出重城。
隔溪羌笛声。

苏氏	鹊桥仙
星移斗转，玉蟾西下，渐觉东郊向晓。
马嘶人语隔霜林，望千里、长安古道。
珠宫姊妹，相逢方信，别後十分瘦了。
上林归去正花时，争奈向、花前又老。

苏氏	踏莎行
孤馆深沈，晓寒天气。
解鞍独自阑干倚。
暗香浮动月黄昏，落梅风送沾衣袂。
待写红笺，凭谁与寄。
先教觅取嬉游地。
到家正是早春时，小桃花下拼沈醉。

刘敞	清平乐
小山丛桂。
最有留人意。
拂叶攀花无限思。
雨湿浓香满袂。
别来过了秋光。
翠帘昨夜新霜。
多少月宫闲地，娥与借微芳。

刘敞	踏莎行
蜡炬高高，龙烟细细。
玉楼十二门初闭。
疏帘不卷水晶寒，小屏半掩琉璃翠。
桃叶新声，榴花美味。
南山宾客东山妓。
利名不肯放人闲，忙中偷取工夫醉。

王	导引
忆玉清景，繁盛极当时。
千古事难追。
汉家别庙秋风起，空出奉宸衣。
三山浮海日晖晖。
羽盖共云飞。
灵宫旧是栖真处，还望玉舆归。

王	发引
玉宸朝晚，忽掩赭黄衣。
愁雾锁金扉。
蓬莱待得仙丹至，人世已成非。
龙轩天仗转西畿。
旌旆入云飞。
望陵宫女垂红泪，不见翠舆归。

王	发引
上林春晚，曾是奉宸游。
水殿戏龙舟。
玉箫吹断催仙驭，一去隔千秋。
游人重到曲江头。
事往涕难收。
空馀御幄传觞处，依旧水东流。

韩缜	凤箫吟・芳草
锁离愁，连绵无际，来时陌上初熏。
绣帏人念远，暗垂珠泪，泣送征轮。
长亭长在眼，更重重、远水孤云。
但望极楼高，尽日目断王孙。
消魂。
池塘别後，曾行处、绿妒轻裙。
恁时携素手，乱花飞絮里，缓步香。
朱颜空自改，向年年、芳意长新。
遍绿野，嬉游醉眠，莫负青春。

韩缜姬	蝶恋花
香作风光浓著露。
正恁双栖，又遣分飞去。
密诉东君应不许。
泪波一洒奴衷素。

裴湘	浪淘沙
雁塞说并门。
郡枕西汾。
山形高下远相吞。
古寺楼台依碧嶂，烟景遥分。
晋庙锁溪云。
箫鼓仍存。
牛羊斜日自归村。
惟有故城禾黍地，前事消魂。

裴湘	浪淘沙
万国仰神京。
礼乐纵横。
葱葱佳气锁龙城。
日御明堂天子圣，朝会簪缨。
九陌六街平。
万国充盈。
青楼弦管酒如渑。
别有隋堤烟柳暮，千古含情。

阮逸女	花心动
仙苑春浓，小桃开，枝枝已堪攀折。
乍雨乍晴，轻暖轻寒，渐近赏花时节。
柳摇台榭东风软，帘栊静、幽禽调舌。
断魂远、闲寻翠径，顿成愁结。
此恨无人共说。
还立尽黄昏，寸心空切。
强整绣衾，独掩朱扉，簟枕为谁铺设。
夜长更漏传声远，纱窗映、银缸明灭。
梦回处，梅梢半笼淡月。

滕甫	蝶恋花
叶底无风池面静。
掬水佳人，拍破青铜镜。
残月朦胧花弄影。
新梳斜插乌云鬓。
拍索闷怀添酒兴。
旋撷园蔬，随分成盘饤。
说与翠微休急性。
功名富贵皆前定。

滕甫	蝶恋花
昼永无人深院静。
一枕春醒，犹未忺临镜。
帘卷新蟾光射影。
速忙掠起蓬松鬓。
对景沈吟嗟没兴。
薄幸不来，空把杯盘饤。
休道妇人多水性。
今宵独自言无定。

王安石	桂枝香
登临送目。
正故国晚秋，天气初肃。
千里澄江似练，翠峰如簇。
归帆去棹残阳里，背西风、酒旗斜矗。
彩舟云淡，星河鹭起，画图难足。
念往昔、繁华竞逐。
叹门外楼头，悲恨相续。
千古凭高，对此漫嗟荣辱。
六朝旧事随流水，但寒烟、芳草凝绿。
至今商女，时时犹唱，後庭遗曲。

王安石	甘露歌
折得一枝香在手。
人间应未有。
疑是经春雪未消。
今日是何朝。

王安石	甘露歌
尽日含毫难比兴。
都无色可并。
万里晴天何处来。
真是屑琼瑰。

王安石	甘露歌
天寒日暮山谷里。
的砾愁成水。
池上渐多枝上稀。
唯有故人知。

王安石	菩萨蛮
数家茅屋闲临水。
单衫短帽垂杨里。
今日是何朝。
看予度石桥。
梢梢新月偃。
午醉醒来晚。
何物最关情。
黄鹂三两声。

王安石	渔家傲
灯火已收正月半。
山南山北花撩乱。
闻说洊亭新水漫。
骑款段。
穿云入坞寻游伴。
却拂僧床褰素幔。
千岩万壑春风暖。
一弄松声悲急管。
吹梦断。
西看窗日犹嫌短。

王安石	渔家傲
平岸小桥千嶂抱。
柔蓝一水萦花草。
茅屋数间窗窈窕。
尘不到。
时时自有春风扫。
午枕觉来闻语鸟。
眠似听朝鸡早。
忽忆故人今总老。
贪梦好。
茫然忘了邯郸道。

王安石	雨霖铃
孜孜矻矻。
向无明里、强作窠窟。
浮名浮利何济，堪留恋处，轮回仓猝。
幸有明空妙觉，可弹指超出。
缘底事、抛了全潮，认一浮沤作瀛渤。
本源自性天真佛。
祗些些、妄想中埋没。
贪他眼花阳艳，谁信道、本来无物。
一旦茫然，终被阎罗老子相屈。
便纵有、千种机筹，怎免伊唐突。

王安石	清平乐
云垂平野。
掩映竹篱茅舍。
阒寂幽居实潇洒。
是处绿娇红冶。
丈夫运用堂堂。
且莫五角六张。
若有一卮芳酒，逍遥自在无妨。

王安石	浣溪沙
百亩中庭半是苔。
门前白道水萦回。
爱闲能有几人来。
小院回廊春寂寂，山桃溪杏两三栽。
为谁零落为谁开。

王安石	诉衷情
常时黄色见眉间。
松桂我同攀。
每言天上辛苦，不肯饵金丹。
怜水静，爱云闲。
便忘还。
高歌一曲，岩谷迤逦，宛似商山。

王安石	诉衷情
练巾藜杖白云间。
有兴即跻攀。
追思往昔如梦，华毂也曾丹。
尘自扰，性长闲。
更无还。
达如周召，穷似丘轲，祗个山山。

王安石	诉衷情
茫然不肯住林间。
有处即追攀。
将他死语图度，怎得离真丹。
浆水价，匹如闲。
也须还。
何如直截，踢倒军持，赢取沩山。

王安石	诉衷情
营巢燕子逞翱翔。
微志在雕梁。
碧云举翮千里，其奈有鸾皇。
临济处，德山行。
果承当。
自时降住，一切天魔，扫地焚香。

王安石	诉衷情
莫言普化祗颠狂。
真解作津梁。
蓦然打个筋斗，直跳过羲皇。
临济处，德山行。
果承当。
将他建立，认作心诚，也是寻香。

王安石	南乡子
嗟见世间人。
但有纤毫即是尘。
不住旧时无相貌，沈沦。
祗为从来认识神。
作麽有疏亲。
我自降魔转法轮。
不是摄心除妄想，求真。
幻化空身即法身。

王安石	南乡子
自古帝王州。
郁郁葱葱佳气浮。
四百年来成一梦，堪愁。
晋代衣冠成古丘。
绕水恣行游。
上尽层城更上楼。
往事悠悠君莫问，回头。
槛外长江空自流。

王安石	浪淘沙令
伊吕两衰翁。
历遍穷通。
一为钓叟一耕佣。
若使当时身不遇，老了英雄。
汤武偶相逢。
风虎云龙。
兴王祗在笑谈中。
直至如今千载後，谁与争功。

王安石	望江南・忆江南
归依众，梵行四威仪。
愿我遍游诸佛土。
十方贤圣不相离。
永灭世间痴。

王安石	望江南・忆江南
归依法，法法不思议。
愿我六根常寂静，心如宝月映琉璃。
了法更无疑。

王安石	望江南・忆江南
归依佛，弹指越三祗。
愿我速登无上觉，还如佛坐道场时。
能智又能悲。

王安石	望江南・忆江南
三界里，有取总灾危。
普愿众生同我愿，能於空有善思惟。
三宝共住持。

王安石	西江月
梅好惟嫌淡伫，天教薄与胭脂。
真妃初出华清池。
酒入琼姬半醉。
东阁诗情易动，高楼玉管休吹。
北人浑作杏花疑。
惟有青枝不似。

王安石	渔家傲
隔岸桃花红未半。
枝头已有蜂儿乱。
惆怅武陵人不管。
清梦断。
亭亭伫立春宵短。

王安石	清平乐
留春不住。
费尽莺儿语。
满地残红宫锦污。
昨夜南园风雨。
小怜初上琵琶。
晓来思绕天涯。
不肯画堂朱户，春风自在杨花。

王安石	生查子
雨打江南树。
一夜花开无数。
绿叶渐成阴，下有游人归路。
与君相逢处。
不道春将暮。
把酒祝东风，且莫恁、匆匆去。

王安石	谒金门
春又老。
南陌酒香梅小。
遍地落花浑不扫。
梦回情意悄。
红笺寄与添烦恼。
细写相思多少。
醉後几行书字小。
泪痕都揾了。

王安石	菩萨蛮
海棠乱发皆临水。
君知此处花何似。
凉月白纷纷。
香风隔岸闻。
啭枝黄鸟近。
隔岸声相应。
随意坐莓苔。
飘零酒一杯。

王安石	千秋岁引
别馆寒砧，孤城画角。
一派秋声入寥廓。
东归燕从海上去，南来雁向沙头落。
楚台风，庾楼月，宛如昨。
无奈被些名利缚。
无奈被他情担阁。
可惜风流总闲却。
当初漫留华表语，而今误我秦楼约。
梦阑时，酒醒後，思量著。

吴氏1	定风波
待得明年重把酒。
携手。
那知无雨又无风。

吴师孟	蜡梅香
锦里阳和，看万木凋时，早梅独秀。
珍馆琼楼畔，正降跗初吐，华将茂。
国艳天葩，真澹伫、雪肌清瘦。
似广寒宫，铅华未御，自然妆就。
凝睇倚朱阑，喷清香暗度，易袭襟袖。
好与花为主，宜秉烛、频观泛湘酎。
莫待南枝，随乐府、新声吹後。
对赏心人，良辰好景，须信难偶。

俞紫芝	阮郎归
钓鱼船上谢三郎。
双鬓已苍苍。
蓑衣未必清贵，不肯换金章。
汀草畔，浦花旁。
静鸣榔。
自来好个，渔父家风，一片潇湘。

俞紫芝	临江仙
弄水亭前千万景，登临不忍空回。
水轻墨澹写蓬莱。
莫教世眼，容易洗尘埃。
收去雨昏都不见，展时还似云开。
先生高趣更多才。
人人尽道，小杜却重来。

俞紫芝	苏幕遮
地锺灵，天应瑞。
簇簇香苞、团作真珠蕊。
玉宇瑶台分十二。
要伴姮娥，月里双双睡。
月如花，花似月。
花月生香，添此真奇异。
不许扬州夸间气。
昨夜春风，唤醒琼琼醉。

郑獬	失调名
玉环妾意无渝。
问君心、朝槿何如。

郑獬	好事近
江上探春回，正值早梅时节。
两行小槽双凤，按凉州初彻。
谢娘扶下绣鞍来，红靴踏残雪。
归去不须银烛，有山头明月。

郑獬	好事近
把酒对江梅，花小未禁风力。
何计不教零落，为青春留得。
故人莫问在天涯，尊前苦相忆。
好把素香收取，寄江南消息。

强至	渔家傲
雪月照梅溪畔路。
幽姿背立无言语。
冷浸瘦枝清浅处。
香暗度。
妆成处士横斜句。
浑似玉人常淡伫。
菱花相对盈清楚。
谁解小图先画取。
天欲曙。
恐随月色云间去。

沈注	踏莎行
竹阁云深，巢虚人阒。
几年湖上音尘寂。
风流今有使君家，月明夜夜闻双笛。

蒲宗孟	望梅花
一阳初起。
暖力未胜寒气。
堪赏素华长独秀，不并开红抽紫。
青帝只应怜洁白，不使雷同众卉。
淡然难比。
粉蝶岂知芳蕊。
半夜卷帘如乍失，只在银蟾影里。
残雪枝头君认取，自有清香旖旎。

陈汝羲	减字木兰花
纤纤素手。
盘里醉花新点就。
对叶双心。
别有东风意思深。
琼沾粉缀。
消得玉堂留客醉。
试嗅清芳。
别有红罗巧袖香。

汪辅之	行香子
晚绿寒红。
芳意匆匆。
惜年华、今与谁同。
碧云零落，数字宾鸿。
看渚莲凋，宫扇旧，怨秋风。
流波坠叶，佳期何在，想天教、离恨无穷。
试将前事，闲倚梧桐。
有销魂处，明月夜，锦屏空。

范纯仁	鹧鸪天
腊後春前暖律催。
日和风软欲开梅。
公方结客寻佳景，我亦忘形趁酒杯。
添歌管，续尊罍。
更阑烛短未能回。
清欢莫待相期约，乘兴来时便可来。

张才翁	雨中花・夜行船
万缕青青，初眠官柳，向人犹未成阴。
据雕鞍马上，拥鼻微吟。
远宦情怀谁问，空嗟壮志销沈。
正好花时节，山城留滞、忍负归心。
别离万里，飘蓬无定，谁念会合难凭。
相聚里，休辞金盏，酒浅还深。
欲把春愁抖擞，春愁转更难禁。
乱山高处，凭阑垂袖，聊寄登临。

寿涯禅师	渔家傲
深愿弘慈无缝罅。
乘时走入众生界。
窈窕丰姿都没赛。
提鱼卖。
堪笑马郎来纳败。
清冷露湿金襽坏。
茜裙不把珠缨盖。
特地掀来呈捏怪。
牵人爱。
还尽许多菩萨债。

章	水龙吟
燕忙莺懒花残，正堤上、柳花飘坠。
轻飞点画青林，谁道全无才思。
闲趁游丝，静临深院，日长门闭。
傍珠帘散漫，垂垂欲下，依前被，风扶起。
兰帐玉人睡觉，怪春衣、雪粘琼缀。
绣床旋满，香球无数，才圆却碎。
时见蜂儿，仰粘轻粉，鱼吹池水。
望章台路杳，金鞍游荡，有盈盈泪。

章	声声令・胜胜令
帘移碎影，香褪衣襟。
旧家庭院嫩苔侵。
东风过尽，暮云锁，绿窗深。
怕对人、闲枕剩衾。
楼底轻阴。
春信断，怯登临。
断肠魂梦两沈沈。
花飞水远，便从今。
莫追寻。
又怎禁、蓦地上心。

徐积	渔父乐・渔歌子
水曲山隈四五家。
夕阳烟火隔芦花。
渔唱歇，醉眠斜。
纶竿蓑笠是生涯。

徐积	渔父乐・渔歌子
见说红尘罩九衢。
贪名逐利各区区。
论得失，问荣枯。
争似侬家占五湖。

徐积	渔父乐・渔歌子
讨得渔竿买得船。
归休何必待高年。
深浪里，乱云边。
只有逍遥是水仙。

徐积	渔父乐・渔歌子
饱则高歌醉即眠。
只知头白不知年。
江绕屋，水随船。
买得风光不著钱。

徐积	渔父乐・渔歌子
管得江湖占得山。
白云同散学云闲。
清旦出，夕阳还。
不知身在画屏间。

徐积	渔父乐・渔歌子
一酌村醪一曲歌。
回看尘世足风波。
忧患大，是非多。
纵得荣华有几何。

沈括	开元乐・三台
鹳鹊楼头日暖，蓬莱殿里花香。
草绿烟迷步辇，天高日近龙床。

沈括	开元乐・三台
楼上正临宫外，人间不见仙家。
寒食轻烟薄雾，满城明月梨花。

沈括	开元乐・三台
按舞骊山影里，回銮渭水光中。
玉笛一天明月，翠华满陌东风。

沈括	开元乐・三台
殿後春旗簇仗，楼前御队穿花。
一片红云闹处，外人遥认官家。

范宽之	失调名
谢娘栀子，贾妃萸佩。

方资	黄鹤引
生逢垂拱。
不识干戈免田陇。
士林书圃终年，庸非天宠。
才初阘茸。
老去支离何用。
浩然归弄。
似黄鹤、秋风相送。
尘事塞翁心，浮世庄生梦。
漾舟遥指烟波，群山森动。
神闲意耸。
回首利鞿名鞚。
此情谁共。
问几斛、淋浪春瓮。

王安国	点绛唇
秋气微凉，梦回明月穿帘幕。
井梧萧索。
正绕南枝鹊。
宝瑟尘生，金雁空零落。
情无托。
鬓云慵掠。
不似君恩薄。

王安国	清平乐
留春不住。
费尽莺儿语。
满地残红宫锦污。
昨夜南园风雨。
小怜初上琵琶。
晓来思绕天涯。
不肯画堂朱户，春风自在梨花。

王安国	减字木兰花
画桥流水。
雨湿落红飞不起。
月破黄昏。
帘里馀香马上闻。
徘徊不语。
今夜梦魂何处去。
不似垂杨。
犹解飞花入洞房。

孙洙	菩萨蛮
楼头上有三冬鼓。
何须抵死催人去。
上马苦匆匆。
琵琶曲未终。
回头肠断处。
却更廉纤雨。
漫道玉为堂。
玉堂今夜长。

孙洙	河满子
怅望浮生急景，凄凉宝瑟馀音。
楚客多情偏怨别，碧山远水登临。
目送连天衰草，夜阑几处疏砧。
黄叶无风自落，秋云不雨长阴。
天若有情天亦老，摇摇幽恨难禁。
惆怅旧欢如梦，觉来无处追寻。

李清臣	失调名
杨花落。
燕子穿朱阁。
苦恨春醪如水薄。
闲愁无处著。
去年今日王陵舍，鼓角秋风。
千岁辽东。
回首人间万事空。

韦骧	减字木兰花
人生可意。
祗说功名贪富贵。
遇景开怀。
且尽生前有限杯。
韶华几许。
鹈鴂声残无觅处。
莫自因循。
一片花飞减却春。

韦骧	减字木兰花
金貂贳酒。
乐事可为须趁手。
且醉青春。
白发何曾饶贵人。
凤笙鼍鼓。
况是桃花落红雨。
莫诉觥筹。
炊熟黄粱一梦休。

韦骧	减字木兰花
鸾坡凤沼。
轩冕傥来何足道。
存养天真。
安用浮名绊此身。
劳生逸老。
摆脱纷华须是早。
解绶眠云。
林下何曾见一人。

韦骧	减字木兰花
危楼引望。
天气犹寒花未放。
远思悠悠。
芳草何年恨即休。
仙踪何处。
此去蓬山多少路。
春霭腾腾。
更在瑶台十二层。

韦骧	减字木兰花
帝城春媚。
绿柳参天花照地。
共乐升平。
处处楼台歌板声。
香轮玉镫。
驰骤芳郊争选胜。
妙舞轻讴。
扰乱春风卒未休。

韦骧	菩萨蛮
琼杯且尽清歌送。
人生离合真如梦。
瞬息又春归。
回头光景非。
香喷金兽暖。
欢意愁更短。
白发不须量。
从教千丈长。

韦骧	鹊桥仙
岁华将暮，寒林萧索，极目冻云垂地。
官梅忽见一枝芳，便顿觉、新春情味。
小筵开处，歌喉清婉，舞态蹁跹争媚。
沈腰潘鬓两休论，共举白、何须惜醉。

韦骧	减字木兰花
雕阑香砌。
红紫妖韶何足计。
争似幽芳。
几朵先春蘸碧塘。
玉盘金盏。
谁谓花神情有限。
绰约仙姿。
仿佛江皋解佩时。

韦骧	洛阳春・一落萦
冷艳幽香奇绝。
粉金裁雪。
无端又欲恨春风，恨不解、千千结。
曲槛小池清切。
倚烟笼月。
佳人纤手傍柔条，似不忍、轻攀折。

韦骧	醉蓬莱
漏新春消耗，柳眼微青，素梅犹小。
帘幕轻寒，引炉烟袅袅。
凤管雍容，雁筝清切，对绮筵呈妙。
此际欢虞，门庭自有，辉光荣耀。
庆事难逢，世间须信，八十遐龄，古来稀少。
况偶佳辰，是桑弧曾表。
满奉金觥，暂停牙板，听雅歌精祷。
惟愿增高，龟年鹤算，鸿恩紫诏。

韦骧	沁园春
林叶阴浓，海云峰耸，夏景渐分。
称画堂开宴，雍雍笑语，高年耆德，初弄君恩。
汉相家声，一经传训，赏典今朝归庆门。
清和昼，见香飘百和，乐按长春。
休论。
万事纷纭。
算寿考、乡闾能几人。
况凤书才降，龟龄正永，莫辞金盏，一醉醺醺。
萱草忘忧，榴花含笑，庭院风光如再新。
成欢颂，愿齐坚桧柏，频奉丝纶。

圆禅师	渔家傲
本是潇湘一钓客。
自东自西自南北。
只把孤舟为屋宅。
无宽窄。
幕天席地人难测。
顷闻四海停戈革。
金门懒去投书册。
时向滩头歌月白。
真高格。
浮名浮利谁拘得。

则禅师	满庭芳
咄这牛儿，身强力健，几人能解牵骑。
为贪原上，嫩草绿离离。
只管寻芳逐翠，奔驰後、不顾倾危。
争知道，山遥水远，回首到家迟。
牧童，今有智，长绳牢把，短杖高提。
入泥入水，终是不生疲。
直待心调步稳，青松下、孤笛横吹。
当归去，人牛不见，正是月明时。

陈偕	八声甘州
芰荷风、涤面恰麦秋，应倒著春衣。
渡晓溪云湿，日流尘脚，露滉蛛丝。
调翼受风雏燕，弱不解争泥。
衬琅玕锦院，竹外蔷薇。
立久阑干凭暖，看行鱼吹沫，波晕平池。
藓痕斑础石，渐雨熟梅时。
傍短篱、成团粉蝶，掠野花、相逐□高低。
忘言处，徽弦乍拂，流水先知。

陈偕	满庭芳
岚影浮春，云容阁雨，澄泓碧展玻璃。
高低楼观，窗户舞涟漪。
别有轻盈水面，清讴起、舟叶如飞。
沙堤上，垂鞭信马，柳重绿交枝。
渐残红倒影，金波潋滟，弦管催归。
看飘香陈粉，满路扶携。
不尽湖边风月，孤山下、猿鸟须知。
东风里、年年此水，贮尽是和非。

陈偕	满庭芳
榆荚抛钱，桃英胎子，杨花已送春归。
未成萍叶，水面绿纹肥。
沙暖溪禽行哺，忘机处、雏母相随。
重帘静，铜壶昼歇，声度竹间棋。
人生如意少，乐随春减，恨为情离。
怕牵愁勾怨，渐近金徽。
浮世更相代谢，江头明月，渡口斜晖。
关情处，摩挲钓石，莫遣上苔衣。

晏几道	临江仙
斗草阶前初见，穿针楼上曾逢。
罗裙香露玉钗风。
靓妆眉沁绿，羞脸粉生红。
流水便随春远，行云终与谁同。
酒醒长恨锦屏空。
相寻梦里路，飞雨落花中。

晏几道	临江仙
身外闲愁空满，眼中欢事常稀。
明年应赋送君诗。
细从今夜数，相会几多时。
浅酒欲邀谁劝，深情惟有君知。
东溪春近好同归。
柳垂江上影，梅谢雪中枝。

晏几道	临江仙
淡水三年欢意，危弦几夜离情。
晓霜红叶舞归程。
客情今古道，秋梦短长亭。
渌酒尊前清泪，阳关叠里离声。
少陵诗思旧才名。
云鸿相约处，烟雾九重城。

晏几道	临江仙
浅浅馀寒春半，雪消蕙草初长。
烟迷柳岸旧池塘。
风吹梅蕊闹，雨细杏花香。
月堕枝头欢意，从前虚梦高唐，觉来何处放思量。
如今不是梦，真个到伊行。

晏几道	临江仙
长爱碧阑干影，芙蓉秋水开时。
脸红凝露学娇啼。
霞觞熏冷艳，云髻袅纤枝。
烟雨依前时候，霜丛如旧芳菲。
与谁同醉采香归。
去年花下客，今似蝶分飞。

晏几道	临江仙
旖旎仙花解语，轻盈春柳能眠。
玉楼深处绮窗前。
梦回芳草夜，歌罢落梅天。
沈水浓熏绣被，流霞浅酌金船。
绿娇红小正堪怜。
莫如云易散，须似月频圆。

晏几道	临江仙
梦後楼台高锁，酒醒帘幕低垂。
去年春恨却来时。
落花人独立，微雨燕双飞。
记得小苹初见，两重心字罗衣。
琵琶弦上说相思。
当时明月在，曾照彩云归。

晏几道	临江仙
东野亡来无丽句，于君去後少交亲。
追思往事好沾巾。
白头王建在，犹见咏诗人。
学道深山空自老，留名千载不干身。
酒筵歌席莫辞频。
争如南陌上，占取一年春。

晏几道	蝶恋花
卷絮风头寒欲尽。
坠粉飘红，日日香成阵。
新酒又添残酒困。
今春不减前春恨。
蝶去莺飞无处问。
隔水高楼，望断双鱼信。
恼乱层波横一寸。
斜阳只与黄昏近。

晏几道	蝶恋花
初拈霜纨生怅望。
隔叶莺声，似学秦娥唱。
午睡醒来慵一饷。
双纹翠簟铺寒浪。
雨罢苹风吹碧涨。
脉脉荷花，泪脸红相向。
斜贴绿云新月上。
弯环正是愁眉样。

晏几道	蝶恋花
庭院碧苔红叶遍。
金菊开时，已近重阳宴。
日日露荷凋绿扇。
粉塘烟水澄如练。
试倚凉风醒酒面。
雁字来时，恰向层楼见。
几点护霜云影转。
谁家芦管吹秋怨。

晏几道	蝶恋花
喜鹊桥成催凤驾。
天为欢迟，乞与初凉夜。
乞巧双蛾加意画。
玉钩斜傍西南挂。
分钿擘钗凉叶下。
香袖凭肩，谁记当时话。
路隔银河犹可借。
世间离恨何年罢。

晏几道	蝶恋花
碧草池塘春又晚。
小叶风娇，尚学娥妆浅。
双燕来时还念远。
珠帘绣户杨花满。
绿柱频移弦易断。
细看秦筝，正似人情短。
一曲啼乌心绪乱。
红颜暗与流年换。

晏几道	蝶恋花
碾玉钗头双凤小。
倒晕工夫，画得宫眉巧。
嫩曲罗裙胜碧草。
鸳鸯绣字春衫好。
三月露桃芳意早。
细看花枝，人面争多少。
水调声长歌未了。
掌中杯尽东池晓。

晏几道	蝶恋花
醉别西楼醒不记。
春梦秋云，聚散真容易。
斜月半窗还少睡。
画屏闲展吴山翠。
衣上酒痕诗里字。
点点行行，总是凄凉意。
红烛自怜无好计。
夜寒空替人垂泪。

晏几道	蝶恋花
欲减罗衣寒未去。
不卷珠帘，人在深深处。
残杏枝头花几许。
啼红正恨清明雨。
尽日沈香烟一缕。
宿酒醒迟，恼破春情绪。
远信还因归燕误。
小屏风上西江路。

晏几道	蝶恋花
千叶早梅夸百媚。
笑面凌寒，内样妆先试。
月脸冰肌香细腻。
风流新称东君意。
一捻年光春有味。
江北江南，更有谁相比。
横玉声中吹满地。
好枝长恨无人寄。

晏几道	蝶恋花
金翦刀头芳意动。
彩蕊开时，不怕朝寒重。
晴雪半消花□□。
晓妆呵尽香酥冻。
十二楼中双翠凤。
缥缈歌声，记得江南弄。
醉舞春风谁可共。
秦云已有鸳屏梦。

晏几道	蝶恋花
笑艳秋莲生绿浦。
红脸青腰，旧识凌波女。
照影弄妆娇欲语。
西风岂是繁华主。
可恨良辰天不与。
才过斜阳，又是黄昏雨。
朝落暮开空自许。
竟无人解知心苦。

晏几道	蝶恋花
碧落秋风吹玉树。
翠节红旌，晚过银河路。
休笑星机停弄杼。
凤帏已在云深处。
楼上金针穿绣缕。
谁管天边，隔岁分飞苦。
试等夜阑寻别绪。
泪痕千点罗衣露。

晏几道	蝶恋花
碧玉高楼临水住。
红杏开时，花底曾相遇。
一曲阳春春已暮。
晓莺声断朝云去。
远水来从楼下路。
过尽流波，未得鱼中素。
月细风尖垂柳渡。
梦魂长在分襟处。

晏几道	蝶恋花
梦入江南烟水路。
行尽江南，不与离人遇。
睡里消魂无说处。
觉来惆怅消魂误。
欲尽此情书尺素。
浮雁沈鱼，终了无凭据。
却倚缓弦歌别绪。
断肠移破秦筝柱。

晏几道	蝶恋花
黄菊开时伤聚散。
曾记花前，共说深深愿。
重见金英人未见。
相思一夜天涯远。
罗带同心闲结遍。
带易成双，人恨成双晚。
欲写彩笺书别怨。
泪痕早已先书满。

晏几道	鹧鸪天
彩袖殷勤捧玉锺。
当年拼却醉颜红。
舞低杨柳楼心月，歌尽桃花扇影风。
从别後，忆相逢。
几回魂梦与君同。
今宵剩把银釭照，犹恐相逢是梦中。

晏几道	鹧鸪天
一醉醒来春又残。
野棠梨雨泪阑干。
玉笙声里鸾空怨。
罗幕香中燕未还。
终易散，且长闲。
莫教离恨损朱颜。
谁堪共展鸳鸯锦，同过西楼此夜寒。

晏几道	鹧鸪天
梅蕊新妆桂叶眉。
小莲风韵出瑶池。
云随绿水歌声转，雪绕红绡舞袖垂。
伤别易，恨欢迟。
惜无红锦为裁诗。
行人莫便消魂去，汉渚星桥尚有期。

晏几道	鹧鸪天
守得莲开结伴游。
约开萍叶上兰舟。
来时浦口云随棹，采罢江边月满楼。
花不语，水空流。
年年拼得为花愁。
明朝万一西风动，争向朱颜不耐秋。

晏几道	鹧鸪天
斗鸭池南夜不归。
酒阑纨扇有新诗。
云随碧玉歌声转，雪绕红琼舞袖回。
今感旧，欲沾衣。
可怜人似水东西。
回头满眼凄凉事，秋月春风岂得知。

晏几道	鹧鸪天
当日佳期鹊误传。
至今犹作断肠仙。
桥成汉渚星波外，人在鸾歌凤舞前。
欢尽夜，别经年。
别多欢少奈何天。
情知此会无长计。
咫尺凉蟾亦未圆。

晏几道	鹧鸪天
题破香笺小砑红。
诗篇多寄旧相逢。
西楼酒面垂垂雪，南苑春衫细细风。
花不尽，柳无穷。
别来欢事少人同。
凭谁问取归云信，今在巫山第几峰。

晏几道	鹧鸪天
清颍尊前酒满衣。
十年风月旧相知。
凭谁细话当时事，肠断山长水远诗。
金凤阙，玉龙墀。
看君来换锦袍时。
娥已有殷勤约，留著蟾宫第一枝。

晏几道	鹧鸪天
醉拍春衫惜旧香。
天将离恨恼疏狂。
年年陌上生秋草，日日楼中到夕阳。
云渺渺，水茫茫。
征人归路许多长。
相思本是无凭语，莫向花笺费泪行。

晏几道	鹧鸪天
小令尊前见玉箫。
银灯一曲太妖娆。
歌中醉倒谁能恨，唱罢归来酒未消。
春悄悄，夜迢迢。
碧云天共楚宫遥。
梦魂惯得无拘检，又踏杨花过谢桥。

晏几道	鹧鸪天
楚女腰肢越女腮。
粉圆双蕊髻中开。
朱弦曲怨愁春尽，渌酒杯寒记夜来。
新掷果，旧分钗。
冶游音信隔章台。
花间锦字空频寄，月底金鞍竟未回。

晏几道	鹧鸪天
十里楼台倚翠微。
百花深处杜娟啼。
殷勤自与行人语，不似流莺取次飞。
惊梦觉，弄晴时。
声声只道不如归。
天涯岂是无归意，争奈归期未可期。

晏几道	鹧鸪天
陌上蒙蒙残絮飞。
杜娟花里杜娟啼。
年年底事不归去，怨月愁烟长为谁。
梅雨细，晓风微。
倚楼人听欲沾衣。
故园三度群花谢，曼倩天涯犹未归。

晏几道	鹧鸪天
晓日迎长岁岁同。
太平箫鼓间歌钟。
云高未有前村雪，梅小初开昨夜风。
罗幕翠，锦筵红。
钗头罗胜写宜冬。
从今屈指春期近，莫使金尊对月空。

晏几道	鹧鸪天
小玉楼中月上时。
夜来惟许月华知。
重帘有意藏私语，双烛无端恼暗期。
伤别易，恨欢迟。
归来何处验相思。
沈郎春雪愁消臂，谢女香膏懒画眉。

晏几道	鹧鸪天
手拈香笺忆小莲。
欲将遗恨倩谁传。
归来独卧逍遥夜，梦里相逢酩酊天。
花易落，月难圆。
只应花月似欢缘。
秦筝算有心情在，试写离声入旧弦。

晏几道	鹧鸪天
九日悲秋不到心。
凤城歌管有新音。
风凋碧柳愁眉淡，露染黄花笑靥深。
初见雁，已闻砧。
绮罗丛里胜登临。
须教月户纤纤玉，细捧霞觞滟滟金。

晏几道	鹧鸪天
碧藕花开水殿凉。
万年枝外转红阳。
升平歌管随天仗，祥瑞封章满御床。
金掌露，玉炉香。
岁华方共圣恩长。
皇州又奏圜扉静，十样宫眉捧寿觞。

晏几道	鹧鸪天
绿橘梢头几点春。
似留香蕊送行人。
明朝紫凤朝天路，十二重城五碧云。
歌渐咽，酒初醺。
尽将红泪湿湘裙。
赣江西畔从今日，明月清风忆使君。

晏几道	生查子
金鞭美少年，去跃青骢马。
牵系玉楼人，绣被春寒夜。
消息未归来，寒食梨花谢。
无处说相思，背面秋千下。

晏几道	生查子
轻匀两脸花，淡扫双眉柳。
会写锦笺时，学弄朱弦後。
今春玉钏宽，昨夜罗裙皱。
无计奈情何，且醉金杯酒。

晏几道	生查子
关山魂梦长，鱼雁音尘少。
两鬓可怜青，只为相思老。
归梦碧纱窗，说与人人道。
真个别离难，不似相逢好。

晏几道	生查子
坠雨已辞云，流水难归浦。
遗恨几时休，心抵秋莲苦。
忍泪不能歌，试托哀弦语。
弦语愿相逢，知有相逢否。

晏几道	生查子
一分残酒霞，两点愁蛾晕。
罗幕夜犹寒，玉枕春先困。
心情翦彩慵，时节烧灯近。
见少别离多，还有人堪恨。

晏几道	生查子
轻轻制舞衣，小小裁歌扇。
三月柳浓时，又向津亭见。
垂泪送行人，湿破红妆面。
玉指袖中弹，一曲清商怨。

晏几道	生查子
红尘陌上游，碧柳堤边住。
才趁彩云来，又逐飞花去。
深深美酒家，曲曲幽香路。
风月有情时，总是相思处。

晏几道	生查子
长恨涉江遥，移近溪头住。
闲荡木兰舟，误入双鸳浦。
无端轻薄云，暗作廉纤雨。
翠袖不胜寒，欲向荷花语。

晏几道	生查子
远山眉黛长，细柳腰肢袅。
妆罢立春风，一笑千金少。
归去凤城时，说与青楼道。
遍看颍川花，不似师师好。

晏几道	生查子
落梅庭榭香，芳草池塘绿。
春恨最关情，日过阑干曲。
几时花里闲，看得花枝足。
醉後莫思家，借取师师宿。

晏几道	生查子
狂花顷刻香，晚蝶缠绵意。
天与短因缘，聚散常容易。
传唱入离声，恼乱双蛾翠。
游子不堪闻，正是衷肠事。

晏几道	生查子
官身几日闲，世事何时足。
君貌不长红，我鬓无重绿。
榴花满盏香，金缕多情曲。
且尽眼中欢，莫叹时光促。

晏几道	生查子
春从何处归，试向溪边问。
岸柳弄娇黄，陇麦回青润。
多情美少年，屈指芳菲近。
谁寄岭头梅，来报江南信。

晏几道	南乡子
渌水带青潮。
水上朱阑小渡桥。
桥上女儿双笑靥，妖娆。
倚著阑干弄柳条。
月夜落花朝。
减字偷声按玉箫。
柳外行人回首处，迢迢。
若比银河路更遥。

晏几道	南乡子
小蕊受春风。
日日宫花花树中。
恰向柳绵撩乱处，相逢。
笑靥旁边心字浓。
归路草茸茸。
家在秦楼更近东。
醒去醉来无限事，谁同。
说著西池满面红。

晏几道	南乡子
花落未须悲。
红蕊明年又满枝。
惟有花间人别後，无期。
水阔山长雁字迟。
今日最相思。
记得攀条话别离。
共说春来春去事，多时。
一点愁心入翠眉。

晏几道	南乡子
何处别时难。
玉指偷将粉泪弹。
记得来时楼上烛，初残。
待得清霜满画阑。
不惯独眠寒。
自解罗衣衬枕檀。
百媚也应愁不睡，更阑。
恼乱心情半被闲。

晏几道	南乡子
画鸭懒熏香。
绣茵犹展旧鸳鸯。
不似同衾愁易晓，空床。
细剔银灯怨漏长。
几夜月波凉。
梦魂随月到兰房。
残睡觉来人又远，难忘。
便是无情也断肠。

晏几道	南乡子
眼约也应虚。
昨夜归来凤枕孤。
且据如今情分里，相於。
只恐多时不似初。
深意托双鱼。
小翦蛮笺细字书。
更把此情重问得，何如。
共结因缘久远无。

晏几道	南乡子
新月又如眉。
长笛谁教月下吹。
楼倚暮云初见雁，南飞。
漫道行人雁後归。
意欲梦佳期。
梦里关山路不知。
却待短书来破恨，应迟。
还是凉生玉枕时。

晏几道	清平乐
留人不住。
醉解兰舟去。
一棹碧涛春水路。
过尽晓莺啼处。
渡头杨柳青青。
枝枝叶叶离情。
此後锦书休寄，画楼云雨无凭。

晏几道	清平乐
千花百草。
送得春归了。
拾蕊人稀红渐少。
叶底杏青梅小。
小琼闲抱琵琶。
雪香微透轻纱。
正好一枝娇艳，当筵独占韶华。

晏几道	清平乐
烟轻雨小。
紫陌香尘少。
谢客池塘生绿草。
一夜红梅先老。
旋题罗带新诗。
重寻杨柳佳期。
强半春寒去後，几番花信来时。

晏几道	清平乐
可怜娇小。
掌上承恩早。
把镜不知人易老。
欲占朱颜长好。
画堂秋月佳期。
藏钩赌酒归迟。
红烛泪前低语，绿笺花里新词。

晏几道	清平乐
红英落尽。
未有相逢信。
可恨流年凋绿鬓。
睡得春酲欲醒。
钿筝曾醉西楼。
朱弦玉指梁州。
曲罢翠帘高卷，几回新月如钩。

晏几道	清平乐
春云绿处。
又见归鸿去。
侧帽风前花满路。
冶叶倡条情绪。
红楼桂酒新开。
曾携翠袖同来。
醉弄影娥池水，短箫吹落残梅。

晏几道	清平乐
波纹碧皱。
曲水清明後。
折得疏梅香满袖。
暗喜春红依旧。
归来紫陌东头。
金钗换酒消愁。
柳影深深细路，花梢小小层楼。

晏几道	清平乐
西池烟草。
恨不寻芳早。
满路落花红不扫。
春色渐随人老。
远山眉黛娇长。
清歌细逐霞觞。
正在十洲残梦，水心宫殿斜阳。

晏几道	清平乐
蕙心堪怨。
也逐春风转。
丹杏墙东当日见。
幽会绿窗题遍。
眼中前事分明。
可怜如梦难凭。
都把旧时薄幸，只消今日无情。

晏几道	清平乐
幺弦写意。
意密弦声碎。
书得凤笺无限事。
犹恨春心难寄。
卧听疏雨梧桐。
雨馀淡月朦胧。
一夜梦魂何处，那回杨叶楼中。

晏几道	清平乐
笙歌宛转。
台上吴王宴。
宫女如花倚春殿。
舞绽缕金衣线。
酒阑画烛低迷。
彩鸳惊起双栖。
月底三千绣户，云间十二琼梯。

晏几道	清平乐
暂来还去。
轻似风头絮。
纵得相逢留不住。
何况相逢无处。
去时约略黄昏。
月华却到朱门。
别後几番明月，素娥应是消魂。

晏几道	清平乐
双纹彩袖。
笑捧金船酒。
娇妙如花轻似柳。
劝客千春长寿。
艳歌更倚疏弦。
有情须醉尊前。
恰是可怜时候，玉娇今夜初圆。

晏几道	清平乐
寒催酒醒。
晓陌飞霜定。
背照画帘残烛影。
斜月光中人静。
锦衣才子西征。
万重云水初程。
翠黛倚门相送，鸾肠断处离声。

晏几道	清平乐
莲开欲遍。
一夜秋声转。
残绿断红香片片。
长是西风堪怨。
莫愁家住溪边。
采莲心事年年。
谁管水流花谢，月明昨夜兰船。

晏几道	清平乐
沈思暗记。
几许无凭事。
菊靥开残秋少味。
闲却画阑风意。
梦云归处难寻。
微凉暗入香襟。
犹恨那回庭院，依前月浅灯深。

晏几道	清平乐
莺来燕去。
宋玉墙东路。
草草幽欢能几度。
便有系人心处。
碧天秋月无端。
别来长照关山。
一点恹恹谁会，依前凭暖阑干。

晏几道	清平乐
心期休问。
只有尊前分。
勾引行人添别恨。
因是语低香近。
劝人满酌金锺。
清歌唱彻还重。
莫道後期无定，梦魂犹有相逢。

晏几道	木兰花・玉楼春
秋千院落重帘暮。
彩笔闲来题绣户。
墙头丹杏雨馀花，门外绿杨风後絮。
朝云信断知何处。
应作襄王春梦去。
紫骝认得旧游踪，嘶过画桥东畔路。

晏几道	木兰花・玉楼春
小颦若解愁春暮。
一笑留春春也住。
晚红初减谢池花，新翠已遮琼苑路。
湔裙曲水曾相遇。
挽断罗巾容易去。
啼珠弹尽又成行，毕竟心情无会处。

晏几道	木兰花・玉楼春
小莲未解论心素。
狂似钿筝弦底柱。
脸边霞散酒初醒，眉上月残人欲去。
旧时家近章台住。
尽日东风吹柳絮。
生憎繁杏绿阴时，正碍粉墙偷眼觑。

晏几道	木兰花・玉楼春
风帘向晓寒成阵。
来报东风消息近。
试从梅蒂紫边寻，更绕柳枝柔处问。
来迟不是春无信。
开晚却疑花有恨。
又应添得几分愁，二十五弦弹未尽。

晏几道	木兰花・玉楼春
念奴初唱离亭宴。
会作离声勾别怨。
当时垂泪忆西楼，湿尽罗衣歌未遍。
难逢最是身强健。
无定莫如人聚散。
已拼归袖醉相扶，更恼香檀珍重劝。

晏几道	木兰花・玉楼春
玉真能唱朱帘静。
忆在双莲池上听。
百分蕉叶醉如泥，却向断肠声里醒。
夜凉水月铺明镜。
更看娇花闲弄影。
曲终人意似流波，休问心期何处定。

晏几道	木兰花・玉楼春
阿茸十五腰肢好。
天与怀春风味早。
画眉匀脸不知愁，酒熏香偏称小。
东城杨柳西城草。
月会花期如意少。
思量心事薄轻云，绿镜台前还自笑。

晏几道	木兰花・玉楼春
初心已恨花期晚。
别後相思长在眼。
兰衾犹有旧时香，每到梦回珠泪满。
多应不信人肠断。
几夜夜寒谁共暖。
欲将恩爱结来生，只恐来生缘又短。

晏几道	减字木兰花
长亭晚送。
都似绿窗前日梦。
小字还家。
恰应红灯昨夜花。
良时易过。
半镜流年春欲破。
往事难忘。
一枕高楼到夕阳。

晏几道	减字木兰花
留春不住。
恰似年光无味处。
满眼飞英。
弹指东风太浅情。
筝弦未稳。
学得新声难破恨。
转枕花前。
且占香红一夜眠。

晏几道	减字木兰花
长杨辇路。
绿满当年携手处。
试逐春风。
重到宫花花树中。
芳菲绕遍。
今日不如前日健。
酒罢凄凉。
新恨犹添旧恨长。

晏几道	泛清波摘遍
催花雨小，著柳风柔，都似去年时候好。
露红烟绿，尽有狂情斗春早。
长安道。
秋千影里，丝管声中，谁放艳阳轻过了。
倦客登临，暗惜光阴恨多少。
楚天渺。
归思正如乱云，短梦未成芳草。
空把吴霜鬓华，自悲清晓。
帝城杳。
双凤旧约渐虚，孤鸿後期难到。
且趁朝花夜月，翠尊频倒。

晏几道	洞仙歌
春残雨过，绿暗东池道。
玉艳藏羞媚赪笑。
记当时、已恨飞镜欢疏，那至此，仍苦题花信少。
连环情未己，物是人非，月下疏梅似伊好。
澹秀色，黯寒香，粲若春容，何心顾、闲花凡草。
但莫使、情随岁华迁，便杳隔秦源，也须能到。

晏几道	菩萨蛮
来时杨柳东桥路。
曲中暗有相期处。
明月好因缘。
欲圆还未圆。
欲寻芳草去。
画扇遮微雨。
飞絮莫无情。
闲花应笑人。

晏几道	菩萨蛮
个人轻似低飞燕。
春来绮陌时相见。
堪恨两横波。
恼人情绪多。
长留青鬓住。
莫放红颜去。
占取艳阳天。
且教伊少年。

晏几道	菩萨蛮
鸾啼似作留春语。
花飞斗学回风舞。
红日又平西。
画帘遮燕泥。
烟光还自老。
绿镜人空好。
香在去年衣。
鱼笺音信稀。

晏几道	菩萨蛮
春风未放花心吐。
尊前不拟分明语。
酒色上来迟。
绿须红杏枝。
今朝眉黛浅。
暗恨归时远。
前夜月当楼。
相逢南陌头。

晏几道	菩萨蛮
娇香淡染胭脂雪。
愁春细画弯弯月。
花月镜边情。
浅妆匀未成。
佳期应有在。
试倚秋千待。
满地落英红。
万条杨柳风。

晏几道	菩萨蛮
香莲烛下匀丹雪。
妆成笑弄金阶月。
娇面胜芙蓉。
脸边天与红。
玳筵双揭鼓。
唤上华茵舞。
春浅未禁寒。
暗嫌罗袖宽。

晏几道	菩萨蛮
哀筝一弄湘江曲。
声声写尽湘波绿。
纤指十三弦。
细将幽恨传。
当筵秋水慢。
玉柱斜飞雁。
弹到断肠时。
春山眉黛低。

晏几道	菩萨蛮
江南未雪梅花白。
忆梅人是江南客。
犹记旧相逢。
淡烟微月中。
玉容长有信。
一笑归来近。
怀远上楼时。
晚云和雁低。

晏几道	菩萨蛮
相逢欲话相思苦。
浅情肯信相思否。
还恐漫相思。
浅情人不知。
忆曾携手处。
月满窗前路。
长到月来时。
不眠犹待伊。

晏几道	玉楼春
雕鞍好为莺花住。
占取东城南陌路。
尽教春思乱如云，莫管世情轻似絮。
古来多被虚名误。
宁负虚名身莫负。
劝君频入醉乡来，此是无愁无恨处。

晏几道	玉楼春
一尊相遇春风里。
诗好似君人有几。
吴姬十五语如弦，能唱当时楼下水。
良辰易去如弹指。
金盏十分须尽意。
明朝三丈日高时，共拼醉头扶不起。

晏几道	玉楼春
琼酥酒面风吹醒。
一缕斜红临晚镜。
小颦微笑尽妖娆，浅注轻匀长淡净。
手挪梅蕊寻香径。
正是佳期期未定。
春来还为个般愁，瘦损宫腰罗带剩。

晏几道	玉楼春
清歌学得秦娥似。
金屋瑶台知姓字。
可怜春恨一生心，长带粉痕双袖泪。
从来懒话低眉事。
今日新声谁会意。
坐中应有赏音人，试问回肠曾断未。

晏几道	玉楼春
旗亭西畔朝云住。
沈水香烟长满路。
柳阴分到画眉边，花片飞来垂手处。
妆成尽任秋娘妒。
袅袅盈盈当绣户。
临风一曲醉朦腾，陌上行人凝恨去。

晏几道	玉楼春
离鸾照罢尘生镜。
几点吴霜侵绿鬓。
琵琶弦上语无凭，豆蔻梢头春有信。
相思拼损朱颜尽。
天若多情终欲问。
雪窗休记夜来寒，桂酒已消人去恨。

晏几道	玉楼春
东风又作无情计。
艳粉娇红吹满地。
碧楼帘影不遮愁，还似去年今日意。
谁知错管春残事。
到处登临曾费泪。
此时金盏直须深，看尽落花能几醉。

晏几道	玉楼春
斑骓路与阳台近。
前度无题初借问。
暖风鞭袖尽闲垂，微月帘栊曾暗认。
梅花未足凭芳信。
弦语岂堪传素恨。
翠眉饶似远山长，寄与此愁颦不尽。

晏几道	玉楼春
红绡学舞腰肢软。
旋织舞衣宫样染。
织成云外雁行斜，染作江南春水浅。
露桃宫里随歌管。
一曲霓裳红日晚。
归来双袖酒成痕，小字香笺无意展。

晏几道	玉楼春
当年信道情无价。
桃叶尊前论别夜。
脸红心绪学梅妆，眉翠工夫如月画。
来时醉倒旗亭下。
知是阿谁扶上马。
忆曾挑尽五更灯，不记临分多少话。

晏几道	玉楼春
采莲时候慵歌舞。
永日闲从花里度。
暗随苹末晓风来，直待柳梢斜月去。
停桡共说江头路。
临水楼台苏小住。
细思巫峡梦回时，不减秦源肠断处。

晏几道	玉楼春
芳年正是香英嫩。
天与娇波长入鬓。
蕊珠宫里旧承恩，夜拂银屏朝把镜。
云情去住终难信。
花意有无休更问。
醉中同尽一杯欢，归後各成孤枕恨。

晏几道	玉楼春
轻风拂柳冰初绽。
细雨消尘云未散。
红窗青镜待妆梅，绿陌高楼催送雁。
华罗歌扇金蕉盏。
记得寻芳心绪惯。
凤城寒尽又飞花，岁岁春光常有限。

晏几道	阮郎归
粉痕闲印玉尖纤。
啼红傍晚奁。
旧寒新暖尚相兼。
梅疏待雪添。
春冉冉，恨恹恹。
章台对卷帘。
个人鞭影弄凉蟾。
楼前侧帽檐。

晏几道	阮郎归
来时红日弄窗纱。
春红入睡霞。
去时庭树欲栖鸦。
香屏掩月斜。
收翠羽，整妆华。
青骊信又差。
玉笙犹恋碧桃花。
今宵未忆家。

晏几道	阮郎归
旧香残粉似当初。
人情恨不如。
一春犹有数行书。
秋来书更疏。
衾凤冷，枕鸳孤。
愁肠待酒舒。
梦魂纵有也成虚。
那堪和梦无。

晏几道	阮郎归
天边金掌露成霜。
云随雁字长。
绿杯红袖称重阳。
人情似故乡。
兰佩紫，菊簪黄。
殷勤理旧狂。
欲将沈醉换悲凉。
清歌莫断肠。

晏几道	阮郎归
晚妆长趁景阳钟。
双蛾著意浓。
舞腰浮动绿云浓。
樱桃半点红。
怜美景，惜芳容。
沈思暗记中。
春寒帘幕几重重。
杨花尽日风。

晏几道	归田乐
试把花期数。
便早有、感春情绪。
看即梅花吐。
愿花更不谢，春且长住。
只恐花飞又春去。
花开还不语。
问此意、年年春还会否。
绛唇青鬓，渐少花前语。
对花又记得、旧曾游处。
门外垂杨未飘絮。

晏几道	浣溪沙
二月春花厌落梅。
仙源归路碧桃催。
渭城丝雨劝离杯。
欢意似云真薄幸，客鞭摇柳正多才。
凤楼人待锦书来。

晏几道	浣溪沙
卧鸭池头小苑开。
暄风吹尽北枝梅。
柳长莎软路萦回。
静避绿阴莺有意，漫随游骑絮多才。
去年今日忆同来。

晏几道	浣溪沙
二月和风到碧城。
万条千缕绿相迎。
舞烟眠雨过清明。
妆镜巧眉偷叶样，歌楼妍曲借枝名。
晚秋霜霰莫无情。

晏几道	浣溪沙
白纻春衫杨柳鞭。
碧蹄骄马杏花鞯。
落英飞絮冶游天。
南陌暖风吹舞榭，东城凉月照歌筵。
赏心多是酒中仙。

晏几道	浣溪沙
床上银屏几点山。
鸭炉香过琐窗寒。
小云双枕恨春闲。
惜别漫成良夜醉，解愁时有翠笺还。
那回分袂月初残。

晏几道	浣溪沙
绿柳藏乌静掩关。
鸭炉香细琐窗闲。
那回分袂月初残。
惜别漫成良夜醉，解愁时有翠笺还。
欲寻双叶寄情难。

晏几道	浣溪沙
家近旗亭酒易酤。
花时长得醉工夫。
伴人歌笑懒妆梳。
户外绿杨春系马，床前红烛夜呼卢。
相逢还解有情无。

晏几道	浣溪沙
日日双眉斗画长。
行云飞絮共轻狂。
不将心嫁冶游郎。
溅酒滴残歌扇字，弄花熏得舞衣香。
一春弹泪说凄凉。

晏几道	浣溪沙
飞鹊台前晕翠蛾。
千金新换绛仙螺。
最难加意为颦多。
几处睡痕留醉袖，一春愁思近横波。
远山低尽不成歌。

晏几道	浣溪沙
午醉西桥夕未醒。
雨花凄断不堪听。
归时应减鬓边青。
衣化客尘今古道，柳含春意短长亭。
凤楼争见路旁情。

晏几道	浣溪沙
一样宫妆簇彩舟。
碧罗团扇自障羞。
水仙人在镜中游。
腰自细来多态度，脸因红处转风流。
年年相遇绿江头。

晏几道	浣溪沙
已拆秋千不奈闲。
却随胡蝶到花间。
旋寻双叶插云鬟。
几摺湘裙烟缕细，一钩罗袜素蟾弯。
绿窗红豆忆前欢。

晏几道	浣溪沙
闲弄筝弦懒系裙。
铅华消尽见天真。
眼波低处事还新。
怅恨不逢如意酒，寻思难值有情人。
可怜虚度琐窗春。

晏几道	浣溪沙
团扇初随碧簟收。
画檐归燕尚迟留。
靥朱眉翠喜清秋。
风意未应迷狭路，灯痕犹自记高楼。
露花烟叶与人愁。

晏几道	浣溪沙
翠阁朱阑倚处危。
夜凉闲捻彩箫吹。
曲中双凤已分飞。
绿酒细倾消别恨，红笺小写问归期。
月华风意似当时。

晏几道	浣溪沙
唱得红梅字字香。
柳枝桃叶尽深藏。
遏云声里送雕觞。
才听便拼衣袖湿，欲歌先倚黛眉长。
曲终敲损燕钗梁。

晏几道	浣溪沙
小杏春声学浪仙。
疏梅清唱替哀弦。
似花如雪绕琼筵。
腮粉月痕妆罢後，脸红莲艳酒醒前。
今年水调得人怜。

晏几道	浣溪沙
铜虎分符领外台。
五云深处彩旌来。
春随红旆过长淮。
千里裤襦添旧暖，万家桃李间新栽。
使星回首是三台。

晏几道	浣溪沙
浦口莲香夜不收。
水边风里欲生秋。
棹歌声细不惊鸥。
凉月送归思往事，落英飘去起新愁。
可堪题叶寄东楼。

晏几道	浣溪沙
莫问逢春能几回。
能歌能笑是多才。
露花犹有好枝开。
绿鬓旧人皆老大，红梁新燕又归来。
尽须珍重掌中杯。

晏几道	浣溪沙
楼上灯深欲闭门。
梦云归去不留痕。
几年芳草忆王孙。
向日阑干依旧绿，试将前事倚黄昏。
记曾来处易消魂。

晏几道	六么令
绿阴春尽，飞絮绕香阁。
晚来翠眉宫样，巧把远山学。
一寸狂心未说，已向横波觉。
画帘遮币。
新翻曲妙，暗许闲人带偷掏。
前度书多隐语，意浅愁难答。
昨夜诗有回纹，韵险还慵押。
都待笙歌散了，记取留时霎。
不消红蜡。
闲云归後，月在庭花旧阑角。

晏几道	六么令
雪残风信，悠扬春消息。
天涯倚楼新恨，杨柳几丝碧。
还是南云雁少，锦字无端的。
宝钗瑶席。
彩弦声里，拼作尊前未归客。
遥想疏梅此际，月底香英白。
别後谁绕前溪，手拣繁枝摘。
莫道伤高恨远，付与临风笛。
尽堪愁寂。
花时往事，更有多情个人忆。

晏几道	六么令
日高春睡，唤起懒装束。
年年落花时候，惯得娇眠足。
学唱宫梅便好，更暖银笙逐。
黛蛾低绿。
堪教人恨，却似江南旧时曲。
常记东楼夜雪，翠幕遮红烛。
还是芳酒杯中，一醉光阴促。
曾笑阳台梦短，无计怜香玉。
此欢难续。
乞求歌罢，借取归云画堂宿。

晏几道	更漏子
槛花稀，池草遍。
冷落吹笙庭院。
人去日，燕西飞。
燕归人未归。
数书期，寻梦意。
弹指一年春事。
新怅望，旧悲凉。
不堪红日长。

晏几道	更漏子
柳间眠，花里醉。
不惜绣裙铺地。
钗燕重，鬓蝉轻。
一双梅子青。
粉笺书，罗袖泪。
还有可怜新意。
遮闷绿，掩羞红。
晚来团扇风。

晏几道	更漏子
柳丝长，桃叶小。
深院断无人到。
红日淡，绿烟晴。
流莺三两声。
雪香浓，檀晕少。
枕上卧枝花好。
春思重，晓妆迟。
寻思残梦时。

晏几道	更漏子
露华高，风信远。
宿醉画帘低卷。
梳洗倦，冶游慵。
绿窗春睡浓。
彩条轻，金缕重。
昨日小桥相送。
芳草恨，落花愁。
去年同倚楼。

晏几道	更漏子
出墙花，当路柳。
借问芳心谁有。
红解笑，绿能颦。
千般恼乱春。
北来人，南去客。
朝暮等闲攀折。
怜晚秀，惜残阳。
情知枉断肠。

晏几道	更漏子
欲论心，先掩泪。
零落去年风味。
闲卧处，不言时。
愁多只自知。
到情深，俱是怨。
惟有梦中相见。
犹似旧，奈人禁。
偎人说寸心。

晏几道	河满子
对镜偷匀玉箸，背人学写银钩。
系谁红豆罗带角，心情正著春游。
那日杨花陌上，多时杏子墙头。
眼底关山无奈，梦中云雨空休。
问看几许怜才意，两蛾藏尽离愁。
难拼此回肠断，终须锁定红楼。

晏几道	河满子
绿绮琴中心事，齐纨扇上时光。
五陵年少浑薄幸，轻如曲水飘香。
夜夜魂消梦峡，年年泪尽啼湘。
归雁行边远字，惊鸾舞处离肠。
蕙楼多少铅华在，从来错倚红妆。
可羡邻姬十五，金钗早嫁王昌。

晏几道	于飞乐
晓日当帘，睡痕犹占香腮。
轻盈笑倚鸾台。
晕残红，匀宿翠，满镜花开。
娇蝉鬓畔，插一枝、淡蕊疏梅。
每到春深，多愁饶恨，妆成懒下香阶。
意中人，从别後，萦系情怀。
良辰好景，相思字、唤不归来。

晏几道	愁倚阑令・春光好
凭江阁，看烟鸿。
恨春浓。
还有当年闻笛泪，洒东风。
时候草绿花红。
斜阳外、远水溶溶。
浑似阿莲双枕畔，画屏中。

晏几道	愁倚阑令・春光好
花阴月，柳梢莺。
近清明。
长恨去年今夜雨，洒离亭。
枕上怀远诗成。
红笺纸、小砑吴绫。
寄与征人教念远，莫无情。

晏几道	愁倚阑令・春光好
春罗薄，酒醒寒。
梦初残。
枕片时云雨事，已关山。
楼上斜日阑干。
楼前路、曾试雕鞍。
拼却一襟怀远泪，倚阑看。

晏几道	御街行
年光正似花梢露。
弹指春还暮。
翠眉仙子望归来，倚遍玉城珠树。
岂知别後，好风良月，往事无寻处。
狂情错向红尘住。
忘了瑶台路。
碧桃花蕊已应开，欲伴彩云飞去。
回思十载，朱颜青鬓，枉被浮名误。

晏几道	御街行
街南绿树春饶絮。
雪满游春路。
树头花艳杂娇云，树底人家朱户。
北楼闲上，疏帘高卷，直见街南树。
阑干倚尽犹慵去。
几度黄昏雨。
晚春盘马踏青苔，曾傍绿阴深驻。
落花犹在，香屏空掩，人面知何处。

晏几道	浪淘沙
高阁对横塘。
新燕年光。
柳花残梦隔潇湘。
绿浦归帆看不见，还是斜阳。
一笑解愁肠。
人会娥妆。
藕丝衫袖郁金香。
曳雪牵云留客醉，且伴春狂。

晏几道	浪淘沙
小绿间长红。
露蕊烟丛。
花开花落昔年同。
惟恨花前携手处，往事成空。
山远水重重。
一笑难逢。
已拼长在别离中。
霜鬓知他从此去，几度春风。

晏几道	浪淘沙
丽曲醉思仙。
十二哀弦。
蛾叠柳脸红莲。
多少雨条烟叶恨，红泪离筵。
行子惜流年。
鹈枝边。
吴堤春水舣兰船。
南去北来今渐老，难负尊前。

晏几道	浪淘沙
翠幕绮筵张。
淑景难忘。
阳关声巧绕雕梁。
美酒十分谁与共，玉指持觞。
晓枕梦高唐。
略话衷肠。
小山池院竹风凉。
明夜月圆帘四卷，今夜思量。

晏几道	丑奴儿・采桑子
昭华凤管知名久。
长闭帘栊。
日日春慵。
闲倚庭花晕脸红。
应说金谷无人後，此会相逢。
三弄临风。
送得当筵玉盏空。

晏几道	丑奴儿・采桑子
日高庭院杨花转，闲淡春风。
莺语惺忪。
似笑金屏昨夜空。
娇慵未洗匀妆手，闲印斜红。
新恨重重。
都与年时旧意同。

晏几道	诉衷情
种花人自蕊宫来。
牵衣问小梅。
今年芳意何似，应向旧枝开。
凭寄语，谢瑶台。
客无才。
粉香传信，玉盏开筵，莫待春回。

晏几道	诉衷情
净揩妆脸浅匀眉。
衫子素梅儿。
苦无心绪梳洗，闲淡也相宜。
云态度，柳腰肢。
入相思。
夜来月底，今日尊前，未当佳期。

晏几道	诉衷情
渚莲霜晓坠残红。
依约旧秋同。
玉人团扇恩浅，一意恨西风。
云去住，月朦胧。
夜寒浓。
此时还是，泪墨书成，未有归鸿。

晏几道	诉衷情
凭觞静忆去年秋，桐落故溪头。
诗成自写红叶，和恨寄东流。
人脉脉，水悠悠。
几多愁。
雁书不到，蝶梦无凭，漫倚高楼。

晏几道	诉衷情
小梅风韵最妖娆。
开处雪初消。
南枝欲附春信，长恨陇人遥。
闲记忆，旧江皋。
路迢迢。
暗香浮动，疏影横斜，几处溪桥。

晏几道	诉衷情
长因蕙草记罗裙。
绿腰沈水熏。
阑干曲处人静，曾共倚黄昏。
风有韵，月无痕。
暗消魂。
拟将幽恨，试写残花，寄与朝云。

晏几道	诉衷情
御纱新制石榴裙。
沈香慢火熏。
越罗双带宫样，飞鹭碧波纹。
随锦字，叠香痕。
寄文君。
系来花下，解向尊前，谁伴朝云。

晏几道	诉衷情
都人离恨满歌筵。
清唱倚危弦。
星屏别後千里，更见是何年。
骢骑稳，绣衣鲜。
欲朝天。
北人欢笑，南国悲凉，迎送金鞭。

晏几道	破阵子
柳下笙歌庭院，花间姊妹秋千。
记得春楼当日事，写向红窗夜月前。
凭谁寄小莲。
绛蜡等闲陪泪，吴蚕到了缠绵。
绿鬓能供多少恨，未肯无情比断弦。
今年老去年。

晏几道	好女儿
绿遍西池。
梅子青时。
尽无端、尽日东风恶，更霏微细雨，恼人离恨，满路春泥。
应是行云归路，有闲泪、洒相思。
想旗亭、望断黄昏月，又依前误了，红笺香信，翠袖欢期。

晏几道	好女儿
酌酒殷勤。
尽更留春。
忍无情、便赋馀花落，待花前细把、一春心事，问个人人。
莫似花开还谢，愿芳意、且长新。
倚娇红、待得欢期定，向水沈烟底，金莲影下，睡过佳辰。

晏几道	点绛唇
花信来时，恨无人似花依旧。
又成春瘦。
折断门前柳。
天与多情，不与长相守。
分飞後。
泪痕和酒。
占了双罗袖。

晏几道	点绛唇
明日征鞭，又将南陌垂杨折。
自怜轻别。
拼得音尘绝。
杏子枝边，倚处阑干月。
依前缺。
去年时节。
旧事无人说。

晏几道	点绛唇
碧水东流，漫题凉叶津头寄。
谢娘春意。
临水颦双翠。
日日骊歌，空费行人泪。
成何计。
未如浓醉。
闲掩红楼睡。

晏几道	点绛唇
妆席相逢，旋匀红泪歌金缕。
意中曾许。
欲共吹花去。
长爱荷香，柳色殷桥路。
留人住。
淡烟微雨。
好个双栖处。

晏几道	点绛唇
湖上西风，露花啼处秋香老。
谢家春草。
唱得清商好。
笑倚兰舟，转尽新声了。
烟波渺。
暮云稀少。
一点凉蟾小。

晏几道	两同心
楚乡春晚，似入仙源。
拾翠处、闲随流水，踏青路、暗惹香尘。
心心在，柳外青帘，花下朱门。
对景且醉芳尊。
莫话消魂。
好意思、曾同明月，恶滋味、最是黄昏。
相思处，一纸红笺，无限啼痕。

晏几道	少年游
绿勾阑畔，黄昏淡月，携手对残红。
纱窗影里，朦腾春睡，繁杏小屏风。
须愁别後，天高海阔，何处更相逢。
幸有花前，一杯芳酒，欢计莫匆匆。

晏几道	少年游
西溪丹杏，波前媚脸，珠露与深匀。
南楼翠柳，烟中愁黛，丝雨恼娇颦。
当年此处，闻歌酒，曾对可怜人。
今夜相思，水长山远，闲卧送残春。

晏几道	少年游
离多最是，东西流水，终解两相逢。
浅情终似，行云无定，犹到梦魂中。
可怜人意，薄於云水，佳会更难重。
细想从来，断肠多处，不与者番同。

晏几道	少年游
西楼别後，风高露冷，无奈月分明。
飞鸿影里，捣衣砧外，总是玉关情。
王孙此际，山重水远，何处赋西征。
金闺魂梦枉丁宁。
寻尽短长亭。

晏几道	少年游
雕梁燕去，裁诗寄远，庭院旧风流。
黄花醉了，碧梧题罢，闲卧对高秋。
繁云破後，分明素月，凉影挂金钩。
有人凝澹倚西楼。
新样两眉愁。

晏几道	虞美人
闲敲玉镫隋堤路。
一笑开朱户。
素云凝澹月婵娟。
门外鸭头春水、木兰船。
吹花拾蕊嬉游惯。
天与相逢晚。
一声长笛倚楼时。
应恨不题红叶、寄相思。

晏几道	虞美人
飞花自有牵情处。
不向枝边坠。
随风飘荡已堪愁。
更伴东流流水、过秦楼。
楼中翠黛含春怨。
闲倚阑干见。
远弹双泪惜香红。
暗恨玉颜光景、与花同。

晏几道	虞美人
曲阑干外天如水。
昨夜还曾倚。
初将明月比佳期。
长向月圆时候、望人归。
罗衣著破前香在。
旧意谁教改。
一春离恨懒调弦。
犹有两行闲泪、宝筝前。

晏几道	虞美人
疏梅月下歌金缕。
忆共文君语。
更谁情浅似春风。
一夜满枝新绿、替残红。
苹香已有莲开信。
两桨佳期近。
采莲时节定来无。
醉後满身花影、倩人扶。

晏几道	虞美人
玉箫吹遍烟花路。
小谢经年去。
更教谁画远山眉。
又是陌头风细、恼人时。
时光不解年年好。
叶上秋声早。
可怜蝴蝶易分飞。
只有杏梁双燕、每来归。

晏几道	虞美人
秋风不似春风好。
一夜金英老。
更谁来凭曲阑干。
惟有雁边斜月、照关山。
双星旧约年年在。
笑尽人情改。
有期无定是无期。
说与小云新恨、也低眉。

晏几道	虞美人
小梅枝上东君信。
雪後花期近。
南枝开尽北枝开。
长被陇头游子、寄春来。
年年衣袖年年泪。
总为今朝意。
问谁同是忆花人。
赚得小鸿眉黛、也低颦。

晏几道	虞美人
湿红笺纸回纹字。
多少柔肠事。
去年双燕欲归时。
还是碧云千里、锦书迟。
南楼风月长依旧。
别恨无端有。
倩谁横笛倚危阑。
今夜落梅声里、怨关山。

晏几道	虞美人
一弦弹尽仙韶乐。
曾破千金学。
玉楼银烛夜深深。
愁见曲中双泪、落香襟。
从来不奈离声怨。
几度朱弦断。
未知谁解赏新音。
长是好风明月、暗知心。

晏几道	采桑子
秋千散後朦胧月，满院人闲。
几处雕阑。
一夜风吹杏粉残。
昭阳殿里春衣就，金缕初乾。
莫信朝寒。
明日花前试舞看。

晏几道	采桑子
花前独占春风早，长爱江梅。
秀艳清杯。
芳意先愁凤管催。
寻香已落闲人後，此恨难裁。
更晚须来。
却恐初开胜未开。

晏几道	采桑子
芦鞭坠遍杨花陌，晚见珍珍。
疑是朝云。
来作高唐梦里人。
应怜醉落楼中帽，长带歌尘。
试拂香茵。
留解金鞍睡过春。

晏几道	采桑子
日高庭院杨花转，闲淡春风。
昨夜匆匆。
颦入遥山翠黛中。
金盆水冷菱花净，满面残红。
欲洗犹慵。
弦上啼乌此夜同。

晏几道	采桑子
征人去日殷勤嘱，莫负心期。
寒雁来时。
第一传书慰别离。
轻春织就机中素，泪墨题诗。
欲寄相思。
日日高楼看雁飞。

晏几道	采桑子
花时恼得琼枝瘦，半被残香。
睡损梅妆。
红泪今春第一行。
风流笑伴相逢处，白马游缰。
共折垂杨。
手拈芳条说夜长。

晏几道	采桑子
春风不负年年信，长趁花期。
小锦堂西。
红杏初开第一枝。
碧箫度曲留人醉，昨夜归迟。
短恨凭谁。
莺语殷勤月落时。

晏几道	采桑子
秋来更觉消魂苦，小字还稀。
坐想行思。
怎得相看似旧时。
南楼把手凭肩处，风月应知。
别後除非。
梦里时时得见伊。

晏几道	采桑子
谁将一点凄凉意，送入低眉。
画箔闲垂。
多是今宵得睡迟。
夜痕记尽窗间月，曾误心期。
准拟相思。
还是窗间记月时。

晏几道	采桑子
宜春苑外楼堪倚，雪意方浓。
雁影冥。
正共银屏小景同。
可无人解相思处，昨夜东风。
梅蕊应红。
知在谁家锦字中。

晏几道	采桑子
白莲池上当时月，今夜重圆。
曲水兰船。
忆伴飞琼看月眠。
黄花绿酒分携後，泪湿吟笺。
旧事年年。
时节南湖又采莲。

晏几道	采桑子
高吟烂醉淮西月，诗酒相留。
明日归舟。
碧藕花中醉过秋。
文姬赠别双团扇，自写银钩。
散尽离愁。
携得清风出画楼。

晏几道	采桑子
前欢几处笙歌地，长负登临。
月幌风襟。
犹忆西楼著意深。
莺花见尽当时事，应笑如今。
一寸愁心。
日日寒蝉夜夜砧。

晏几道	采桑子
无端恼破桃源梦，明日青楼。
玉腻花柔。
不学行云易去留。
应嫌衫袖前香冷，重傍金虬。
歌扇风流。
遮尽归时翠黛愁。

晏几道	采桑子
年年此夕东城见，欢意匆匆。
明日还重。
却在楼台缥缈中。
垂螺拂黛清歌女，曾唱相逢。
秋月春风。
醉枕香衾一岁同。

晏几道	采桑子
双螺未学同心绾，已占歌名。
月白风清。
长倚昭华笛里声。
知音敲尽朱颜改，寂寞时情。
一曲离亭。
惜与青楼忍泪听。

晏几道	采桑子
西楼月下当时见，泪粉偷匀。
歌罢还颦。
恨隔炉烟看未真。
别来楼外垂杨缕，几换青春。
倦客红尘。
长记楼中粉泪人。

晏几道	采桑子
非花非雾前时见，满眼娇春。
浅笑微颦。
恨隔垂帘看未真。
殷勤借问家何处，不在红尘。
若是朝云。
宜作今宵梦里人。

晏几道	采桑子
当时月下分飞处，依旧凄凉。
也会思量。
不道孤眠夜更长。
泪痕遍鸳鸯枕，重绕回廊。
月上东窗。
长到如今欲断肠。

晏几道	采桑子
湘妃浦口莲开尽，昨夜红稀。
懒过前溪。
闲舣扁舟看雁飞。
去年谢女池边醉，晚雨霏微。
记得归时。
旋折新荷盖舞衣。

晏几道	采桑子
别来长记西楼事，结遍兰襟。
遗恨重寻。
弦断相如绿绮琴。
何时一枕逍遥夜，细话初心。
若问如今。
也似当时著意深。

晏几道	采桑子
红窗碧玉新名旧，犹绾双螺。
一寸秋波。
千斛明珠觉未多。
小来竹马同游客，惯听清歌。
今日蹉跎。
恼乱工夫晕翠蛾。

晏几道	采桑子
昭华凤管知名久，长闭帘栊。
闻道春慵。
方倚庭花晕脸红。
可怜金谷无人後，此会相逢。
三弄临风。
送得当筵玉盏空。

晏几道	采桑子
金风玉露初凉夜，秋草窗前。
浅醉闲眠。
一枕江风梦不圆。
长情短恨难凭寄，枉费红笺。
试拂么弦。
却恐琴心可暗传。

晏几道	采桑子
心期昨夜寻思遍，犹负殷勤。
齐斗堆金。
难买丹诚一寸真。
须知枕上尊前意，占得长春。
寄语东邻。
似此相看有几人。

晏几道	踏莎行
柳上烟归，池南雪尽。
东风渐有繁华信。
花开花谢蝶应知，春来春去莺能问。
梦意犹疑，心期欲近。
云笺字字萦方寸。
宿妆曾比杏腮红，忆人细把香英认。

晏几道	踏莎行
宿雨收尘，朝霞破暝。
风光暗许花期定。
玉人呵手试妆时，粉香帘幕阴阴静。
斜雁朱弦，孤鸾绿镜。
伤春误了寻芳兴。
去年今日杏墙西，啼莺唤得闲愁醒。

晏几道	踏莎行
绿径穿花，红楼压水。
寻芳误到蓬莱地。
玉颜人是蕊珠仙，相逢展尽双蛾翠。
梦草闲眠，流觞浅醉。
一春总见瀛洲事。
别来双燕又西飞，无端不寄相思字。

晏几道	踏莎行
雪尽寒轻，月斜烟重。
清欢犹记前时共。
迎风朱户背灯开，拂檐花影侵帘动。
绣枕双鸳，香苞翠凤。
从来往事都如梦。
伤心最是醉归时，眼前少个人人送。

晏几道	满庭芳
南苑吹花，西楼题叶，故园欢事重重。
凭阑秋思，闲记旧相逢。
几处歌云梦雨，可怜便、流水西东。
别来久，浅情未有，锦字系征鸿。
年光还少味，开残槛菊，落尽溪桐。
漫留得，尊前淡月西风。
此恨谁堪共说，清愁付、绿酒杯中。
佳期在，归时待把，香袖看啼红。

晏几道	留春令
画屏天畔，梦回依约，十洲云水。
手拈红笺寄人书，写无限、伤春事。
别浦高楼曾漫倚。
对江南千里。
楼下分流水声中，有当日、凭高泪。

晏几道	留春令
采莲舟上，夜来陡觉，十分秋意。
懊恼寒花暂时香，与情浅、人相似。
玉蕊歌清招晚醉。
恋小桥风细。
水湿红裙酒初消，又记得、南溪事。

晏几道	留春令
海棠风横，醉中吹落，香红强半。
小粉多情怨花飞，仔细把、残香看。
一抹浓檀秋水畔。
缕金衣新换。
鹦鹉杯深艳歌迟，更莫放、人肠断。

晏几道	风入松
柳阴庭院杏梢墙。
依旧巫阳。
凤箫已远青楼在，水沈谁、复暖前香。
临镜舞鸾离照，倚筝飞雁辞行。
坠鞭人意自凄凉。
泪眼回肠。
断云残雨当年事，到如今、几处难忘。
两袖晓风花陌，一帘夜月兰堂。

晏几道	风入松
心心念念忆相逢。
别恨谁浓。
就中懊恼难拼处，是擘钗、分钿匆匆。
却似桃源路失，落花空记前踪。
彩笺书尽浣溪红。
深意难通。
强欢殢酒图消遣，到醒来、愁闷还重。
若是初心未改，多应此意须同。

晏几道	清商怨
庭花香信尚浅。
最玉楼先暖。
梦觉春衾，江南依旧远。
回纹锦字暗翦。
漫寄与、也应归晚。
要问相思，天涯犹自短。

晏几道	秋蕊香
池苑清阴欲就。
还傍送春时候。
眼中人去难欢偶。
谁共一杯芳酒。
朱阑碧砌皆如旧。
记携手。
有情不管别离久。
情在相逢终有。

晏几道	秋蕊香
歌彻郎君秋草。
别恨远山眉小。
无情莫把多情恼。
第一归来须早。
红尘自古长安道。
故人少。
相思不比相逢好。
此别朱颜应老。

晏几道	思远人
红叶黄花秋意晚，千里念行客。
飞云过尽，归鸿无信，何处寄书得。
泪弹不尽临窗滴。
就砚旋研墨。
渐写到别来，此情深处，红笺为无色。

晏几道	碧牡丹
翠袖疏纨扇。
凉叶催归燕。
一夜西风，几处伤高怀远。
细菊枝头，开嫩香还遍。
月痕依旧庭院。
事何限。
怅望秋意晚。
离人鬓华将换。
静忆天涯，路比此情犹短。
试约鸾笺，传素期良愿。
南云应有新雁。

晏几道	长相思
长相思。
长相思。
若问相思甚了期。
除非相见时。
长相思。
长相思。
欲把相思说似谁。
浅情人不知。

晏几道	醉落魄・一斛珠
满街斜月。
垂鞭自唱阳关彻。
断尽柔肠思归切。
都为人人，不许多时别。
南桥昨夜风吹雪。
短长亭下征尘歇。
归时定有梅堪折。
欲把离愁，细拈花枝说。

晏几道	醉落魄・一斛珠
鸾孤月缺。
两春惆怅音尘绝。
如今若负当时节。
信道欢缘，狂向衣襟结。
若问相思何处歇。
相逢便是相思彻。
尽饶别後留心别。
也待相逢，细把相思说。

晏几道	醉落魄・一斛珠
天教命薄。
青楼占得声名恶。
对酒当歌寻思著。
月户星窗，多少旧期约。
相逢细语初心错。
两行红泪尊前落。
霞觞且共深深酌。
恼乱春宵，翠被都闲却。

晏几道	醉落魄・一斛珠
休休莫莫。
离多还是因缘恶。
有情无奈思量著。
月夜佳期，近写青笺约。
心心口口长恨昨。
分飞容易当时错。
後期休似前欢薄。
买断青楼，莫放春闲却。

晏几道	望仙楼・胡捣练
小春花信日边来，未上江楼先坼。
今岁东君消息。
还自南枝得。
素衣染尽天香，玉酒添成国色。
一自故溪疏隔。
肠断长相忆。

晏几道	凤孤飞
一曲画楼钟动，宛转歌声缓。
绮席飞尘满。
更少待、金蕉暖。
细雨轻寒今夜短。
依前是、粉墙别馆。
端的欢期应未晚。
奈归云难管。

晏几道	西江月
愁黛颦成月浅，啼妆印得花残。
只消鸳枕夜来闲。
晓镜心情便懒。
醉帽檐头风细，征衫袖口香寒。
绿江春水寄书难。
携手佳期又晚。

晏几道	西江月
南苑垂鞭路冷，西楼把袂人稀。
庭花犹有鬓边枝。
且插残红自醉。
画幕凉催燕去，香屏晓放云归。
依前青枕梦回时。
试问闲愁有几。

晏几道	武陵春
绿蕙红兰芳信歇，金蕊正风流。
应为诗人多怨秋。
花意与消愁。
梁王苑路香英密，长记旧嬉游。
曾看飞琼戴满头。
浮动舞梁州。

晏几道	武陵春
九日黄花如有意，依旧满珍丛。
谁似龙山秋兴浓。
吹帽落西风。
年年岁岁登高节，欢事旋成空。
几处佳人此会同。
今在泪痕中。

晏几道	武陵春
烟柳长堤知几曲，一曲一魂消。
秋水无情天共遥。
愁送木兰桡。
熏香绣被心情懒，期信转迢迢。
记得来时倚画桥。
红泪满鲛绡。

晏几道	解佩令
玉阶秋感，年华暗去。
掩深宫、团扇无绪。
记得当时，自翦下、机中轻素。
点丹青、画成秦女。
凉襟犹在，朱弦未改，忍霜纨、飘零何处。
自古悲凉，是情事、轻如云雨。
倚么弦、恨长难诉。

晏几道	行香子
晚绿寒红。
芳意匆匆。
惜年华、今与谁同。
碧云零落，数字征鸿。
看渚莲凋，宫扇旧，怨秋风。
流波坠叶，佳期何在，想天教、离恨无穷。
试将前事，闲倚梧桐。
有消魂处，明月夜，粉屏空。

晏几道	庆春时
倚天楼殿，升平风月，彩仗春移。
鸾丝凤竹，长生调里，迎得翠舆归。
雕鞍游罢，何处还有心期。
浓熏翠被，深停画烛，人约月西时。

晏几道	庆春时
梅梢已有，春来音信，风意犹寒。
南楼暮雪，无人共赏，闲却玉阑干。
殷勤今夜，凉月还似眉弯。
尊前为把，桃根丽曲，重倚四弦看。

晏几道	喜团圆
危楼静锁，窗中远岫，门外垂杨。
珠帘不禁春风度，解偷送馀香。
眠思梦想，不如双燕，得到兰房。
别来只是，凭高泪眼，感旧离肠。

晏几道	忆闷令
取次临鸾匀画浅。
酒醒迟来晚。
多情爱惹闲愁，长黛眉低敛。
月底相逢花下见。
有深深良愿。
愿期信、似月如花，须更教长远。

晏几道	梁州令
莫唱阳关曲。
泪湿当年金缕。
离歌自古最消魂，闻歌更在魂消处。
南楼杨柳多情绪。
不系行人住。
人情却似飞絮。
悠扬便逐春风去。

晏几道	燕归梁
莲叶雨，蓼花风。
秋恨几枝红。
远烟收尽水溶溶。
飞雁碧云中。
衷肠事。
鱼笺字。
情绪年年相似。
凭高双袖晚寒浓。
人在月桥东。

晏几道	胡捣练
小亭初报一枝梅，惹起江南归兴。
遥想玉溪风景，水漾横斜影。
异香直到醉乡中，醉後还因香醒。
好是玉容相并。
人与花争莹。

晏几道	扑蝴蝶
风梢雨叶，绿遍江南岸。
思归倦客，寻芳来最晚。
酒边红日初长，陌上飞花正满。
凄凉数声弦管。
怨春短。
玉人应在，明月楼中画眉懒。
鱼笺锦字，多时音信断。
恨如去水空长，事与行云渐远。
罗衾旧香馀暖。

晏几道	丑奴儿・采桑子
夜来酒醒清无梦，愁倚阑干。
露滴轻寒。
雨打芙蓉泪不乾。
佳人别後音尘悄，瘦尽难拼。
明月无端。
已过红楼十二间。

晏几道	谒金门
溪声急。
无数落花漂出。
燕子分泥蜂酿蜜。
迟迟艳风日。
须信芳菲随失。
况复佳期难必。
拟把此情书万一。
愁多翻阁笔。

王观	忆黄梅
枝上叶儿未展。
已有坠红千片。
春意怎生防，怎不怨。
被我安排，矮牙床斗帐，和娇艳。
移在花丛里面。
请君看。
惹清香，偎媚暖。
爱香爱暖金杯满。
问春怎管。
大家拼、便做东风，总吹交零乱。
犹肯自、输我鸳鸯一半。

王观	浪淘沙
素手水晶盘。
垒起仙丸。
红绡剪碎却成团。
逗得安排金粟遍，何似鸡冠。
味胜玉浆寒。
只被宜酸。
莫将荔子一般看。
色淡香消僝僽损，才到长安。

王观	天香
霜瓦鸳鸯，风帘翡翠，今年早是寒少。
矮钉明窗，侧开朱户，断莫乱教人到。
重阴未解，云共雪、商量不了。
青帐垂毡要密，红炉收围宜小。
呵梅弄妆试巧。
绣罗衣、瑞云芝草。
伴我语时同语，笑时同笑。
已被金尊劝倒。
又唱个新词故相恼。
尽道穷冬，元来恁好。

王观	卜算子
水是眼波横，山是眉峰聚。
欲问行人去那边，眉眼盈盈处。
才始送春归，又送君归去。
若到江东赶上春，千万和春住。

王观	清平乐
黄金殿里。
烛影双龙戏。
劝得官家真个醉。
进酒犹呼万岁。
折旋舞彻伊州。
君恩与整搔头。
一夜御前宣住，六宫多少人愁。

王观	雨中花令
百尺清泉声陆续。
映潇洒、碧梧翠竹。
面千步回廊，重重帘幕，小枕寒玉。
试展鲛绡看画轴。
见一片、潇湘凝绿。
待玉漏穿花，银河垂地，月上栏干曲。

王观	庆清朝慢・庆清朝
调雨为酥，催冰做水，东君分付春还。
何人便将轻暖，点破残寒。
结伴踏青去好，平头鞋子小双鸾。
烟郊外，望中秀色，如有无间。
晴则个，阴则个，得天气，有许多般。
须教镂花拨柳，争要先看。
不道吴绫绣袜，香泥斜沁几行斑。
东风巧，尽收翠绿，吹在眉山。

王观	清平乐
宜春小苑。
处处花开满。
学得红妆红要浅。
催上金车要看。
君王曲宴瑶池。
小舟掠水如飞。
夺得锦标归去，匆匆不惜罗衣。

王观	木兰花令
铜驼陌上新正後。
第一风流除是柳。
勾牵春事不如梅，断送离人强似酒。
东君有意偏撋就。
惯得腰肢真个瘦。
阿谁道你不思量，因甚眉头长恁皱。

王观	生查子
关山魂梦长，塞雁音书少。
两鬓可怜青，一夜相思老。
归傍碧纱窗，说与人人道。
真个别离难，不似相逢好。

王观	菩萨蛮
单于吹落山头月。
漫漫江上沙如雪。
谁唱缕金衣。
水寒船舫稀。
芦花枫叶浦。
忆抱琵琶语。
身未发长沙。
梦魂先到家。

王观	江城梅花引
年年江上见寒梅。
暗香来。
为谁开。
疑是月宫、仙子下瑶台。
冷艳一枝春在手，故人远，相思寄与谁。
怨极恨极嗅香蕊。
念此情，家万里。
暮霞散绮。
楚天碧、片片轻飞。
为我多情，特地点征衣。
花易飘零人易老，正心碎，那堪塞管吹。

王观	高阳台
红入桃腮，青回柳眼，韶华已破三分。
人不归来，空教草怨王孙。
平明几点催花雨，梦半阑、枕初闻。
问东君，因甚将春，老了闲人。
东郊十里香尘满，旋安排玉勒，整顿雕轮。
趁取芳时，共寻岛上红云。
朱衣引马黄金带，算到头、总是虚名。
莫闲愁，一半悲秋，一半伤春。

王观	减字木兰花
瑞云仙雾。
拂晓重重遮绣户。
一炷清香。
千尺流霞入寿觞。
家门转好。
从此应须长不老。
来岁春风。
看拜西枢小令公。

王观	红芍药
人生百岁，七十稀少。
更除十年孩童小。
又十年昏老。
都来五十载，一半被、睡魔分了。
那二十五载之中，宁无些个烦恼。
仔细思量，好追欢及早。
遇酒追朋笑傲。
任玉山摧倒。
沈醉且沈醉，人生似、露垂芳草。
幸新来、有酒如渑，结千秋歌笑。

王观	失调名
十三妮子绿窗中。

王观	临江仙
别岸相逢何草草，扁舟两岸垂杨。
绣屏珠箔绮香囊。
酒深歌拍缓，愁入翠眉长。
燕子归来人去也，此时无奈昏黄。
桃花应是我心肠。
不禁微雨，流泪湿红妆。

王安礼	万年欢
雅出群芳。
占春前信息，腊後风光。
野岸邮亭，繁似万点轻霜。
清浅溪流倒影，更黯淡、月色笼香。
浑疑是、姑射冰姿，寿阳粉面初妆。
多情对景易感，况淮天庾岭，迢递相望。
愁听龙吟凄绝，画角悲凉。
念昔因谁醉赏，向此际、空恼危肠。
终须待结实，恁时佳味堪尝。

王安礼	潇湘忆故人慢
薰风微动，方樱桃弄色，萱草成窠。
翠帏敞轻罗。
试冰簟初展，几尺湘波。
疏帘广厦，寄潇洒、一枕南柯。
引多少、梦中归绪，洞庭雨棹烟蓑。
惊回处，闲昼永，但时时，燕雏莺友相过。
正绿影婆娑。
况庭有幽花，池有新荷。
青梅煮酒，幸随分、赢得高歌。
功名事、到头终在，岁华忍负清和。

王安礼	点绛唇
春睡腾腾，觉来鸳被堆香暖。
起来慵懒。
触目情何限。
深院日斜，人静花阴转。
柔肠断。
凭高不见。
芳草连天远。

张舜民	江神子・江城子
七朝文物旧江山。
水如天。
莫凭栏。
千古斜阳，无处问长安。
更隔秦淮闻旧曲，秋已半，夜将阑。
争教潘鬓不生斑。
敛芳颜。
抹么弦。
须记琵琶，子细说因缘。
待得鸾胶肠已断，重别日，是何年。

张舜民	朝中措
三湘迁客思悠哉。
尊俎定常开。
云雨未消歌伴，山川忍对离杯。
他年来此，贤侯未去，忍话先回。
好在江南山色，恁时重上高台。

张舜民	卖花声
木叶下君山。
空水漫漫。
十分斟酒敛芳颜。
不是渭城西去客，休唱阳关。
醉袖抚危栏。
天淡云闲。
何人此路得生还。
回首夕阳红尽处，应是长安。

张舜民	卖花声
楼上久踟躇。
地远身孤。
拟将憔悴吊三闾。
自是长安日下影，流落江湖。
烂醉且消除。
不醉何如。
又看暝色满平芜。
试问寒沙新到雁，应有来书。

曾布	江南好・忆江南
江南客，家有宁馨儿。
三世文章称大手，一门兄弟独良眉。
藉甚众多推。
千里足，来自渥洼池。
莫倚善题鹦鹉赋，青山须待健时归。
不似傲当时。

曾布	水调歌头
魏豪有冯燕，年少客幽并。
击球斗鸡为戏，游侠久知名。
因避仇、来东郡。
元戎留属中军。
直气凌貔虎，须臾叱咤风云。
凛凛坐中生。
偶乘佳兴。
轻裘锦带，东风跃马，往来寻访幽胜。
游冶出东城。
堤上莺花撩乱，香车宝马纵横。
草软平沙稳。
高楼两岸春风，语笑隔帘声。

曾布	水调歌头
袖笼鞭敲镫。
无语独闲行。
绿杨下、人初静。
烟澹夕阳明。
窈窕佳人，独立瑶阶，掷果潘郎，瞥见红颜横波盼，不胜娇软倚银屏。
曳红裳，频推朱户，半开还掩，似欲倚、咿哑声里，细说深情。
因遣林间青鸟，为言彼此心期，的的深相许，窃香解佩，绸缪相顾不胜情。

曾布	水调歌头
说良人滑将张婴。
从来嗜酒，还家镇长酩酊狂酲。
屋上鸣鸠空斗，梁间客燕相惊。
谁与花为主，兰房从此，朝云夕雨两牵萦。
似游丝飘荡，随风无定。
奈何岁华荏苒，欢计苦难凭。
唯见新恩缱绻，连枝并翼，香闺日日为郎，谁知松萝托蔓，一比一毫轻。

曾布	水调歌头
一夕还家醉，开户起相迎。
为郎引裾相庇，低首略潜形。
情深无隐。
欲郎乘间起佳兵。
授青萍。
茫然抚叹，不忍欺心。
尔能负心於彼，於我必无情。
熟视花钿不足，刚肠终不能平。
假手迎天意，一挥霜刃。
窗间粉颈断瑶琼。

曾布	水调歌头
凤凰钗、宝玉凋零。
惨然怅，娇魂怨，饮泣吞声。
还被凌波呼唤，相将金谷同游，想见逢迎处，揶揄羞面，妆脸泪盈盈。
醉眠人、醒来晨起，血凝螓首，但惊喧，白邻里、骇我卒难明。
思败幽囚推究，覆盆无计哀鸣。
丹笔终诬服，圜门驱拥，衔冤垂首欲临刑。

曾布	水调歌头
向红尘里，有喧呼攘臂，转声辟众，莫遣人冤滥、杀张室，忍偷生。
僚吏惊呼呵叱，狂辞不变如初，投身属吏，慷慨吐丹诚。
仿佛缧绁，自疑梦中，闻者皆惊叹，为不平。
割爱无心，泣对虞姬，手戮倾城宠，翻然起死，不教仇怨负冤声。

曾布	水调歌头
义城元靖贤相国，喜慕英雄士，赐金缯。
闻斯事，频叹赏，封章归印。
请赎冯燕罪，日边紫泥封诏，阖境赦深刑。
万古三河风义在，青简上、众知名。
河东注，任流水滔滔，水涸名难泯。
至今乐府歌咏。
流入管弦声。

魏夫人	临江仙
庭院深深深几许，云窗雾阁春迟。
为谁憔悴损芳姿。
夜来清梦好，应是发南枝。
玉瘦檀轻无限恨，南楼羌管休吹。
浓香吹尽有谁知。
暖风迟日也，别到杏花肥。

魏夫人	好事近
雨後晓寒轻，花外早莺啼歇。
愁听隔溪残漏，正一声凄咽。
不堪西望去程赊，离肠万回结。
不似海棠阴下，按凉州时节。

魏夫人	阮郎归
夕阳楼外落花飞。
晴空碧四垂。
去帆回首已天涯。
孤烟卷翠微。
楼上客，鬓成丝。
归来未有期。
断魂不忍下危梯。
桐阴月影移。

魏夫人	减字木兰花
西楼明月。
掩映梨花千树雪。
楼上人归。
愁听孤城一雁飞。
玉人何处。
又见江南春色暮。
芳信难寻。
去後桃花流水深。

魏夫人	减字木兰花
落花飞絮。
杳杳天涯人甚处。
欲寄相思。
春尽衡阳雁渐稀。
离肠泪眼。
肠断泪痕流不断。
明月西楼。
一曲阑干一倍愁。

魏夫人	菩萨蛮
溪山掩映斜阳里。
楼台影动鸳鸯起。
隔岸两三家。
出墙红杏花。
绿杨堤下路。
早晚溪边去。
三见柳绵飞。
离人犹未归。

魏夫人	菩萨蛮
东风已绿瀛洲草。
画楼帘卷清霜晓。
清绝比湖梅。
花开未满枝。
长天音信断。
又见南归雁。
何处是离愁。
长安明月楼。

魏夫人	菩萨蛮
红楼斜倚连溪曲。
楼前溪水凝寒玉。
荡漾木兰船。
船中人少年。
荷花娇欲语。
笑入鸳鸯浦。
波上暝烟低。
菱歌月下归。

魏夫人	定风波
不是无心惜落花。
落花无意恋春华。
昨日盈盈枝上笑。
谁道。
今朝吹去落谁家。
把酒临风千种恨。
难问。
梦回云散见无涯。
妙舞清歌谁是主。
回顾。
高城不见夕阳斜。

魏夫人	点绛唇
波上清风，画船明月人归後，渐消残酒。
独自凭阑久。
聚散匆匆，此恨年年有，重回首。
淡烟疏柳。
隐隐芜城漏。

魏夫人	武陵春
小院无人帘半卷，独自倚阑时。
宽尽春来金缕衣。
憔悴有谁知。
玉人近日书来少，应是怨来迟。
梦里长安早晚归。
和泪立斜晖。

魏夫人	江城子
别郎容易见郎难。
几何般。
懒临鸾。
憔悴容仪，陡觉缕衣宽。
门外红梅将谢也，谁信道、不曾看。
晓妆楼上望长安。
怯轻寒。
莫凭阑。
嫌怕东风，吹恨上眉端。
为报归期须及早，休误妾、一春闲。

魏夫人	卷珠帘・蝶恋花
记得来时春未暮。
执手攀花，袖染花梢露。
暗卜春心共花语。
争寻双朵争先去。
多情因甚相辜负。
轻折轻离，欲向谁分诉。
泪湿海棠花枝处。
东君空把奴分付。

魏夫人	系裙腰
灯花耿耿漏迟迟。
人别後、夜凉时。
西风潇洒梦初回。
谁念我，就单枕，皱双眉。
锦屏绣幌与秋期。
肠欲断、泪偷垂。
月明还到小窗西。
我恨你，我忆你，你争知。

王仲甫	清平乐
黄金殿里。
烛影双龙戏。
劝得官家真个醉，进酒犹呼万岁。
锦舞彻凉州，君恩与整搔头。
一夜御前宣唤，六宫多少人愁。

王仲甫	满朝欢
忆得延州，旧曾相见，东城近东下住。
被若著意引归家，放十分、以上抬举。
小样罗衫，淡红拂过，风流万般做处。
怕伊蓦地忆人时，梦中来、不要迷路。

王仲甫	丑奴儿・采桑子
牡丹不好长春好，有个因依。
一两枝儿。
但是风光总属伊。
当初祗为嫦娥种，月正明时。
教恁芳菲。
伴著团圆十二回。

王仲甫	永遇乐
风折新英，雨肥繁实，又还如豆。
玉核初成，红腮尚浅，齿软酸透。
粉墙低亚，佳人惊见，不管露沾襟袖。
一枝钗子未插，应把手挪频嗅。
相思病酒，只因思此，免使文君眉皱。
入鼎调羹，攀林止渴，功业还依旧。
看看飞燕，衔将春去，又将欲、黄昏时候。
争如向、金盘满捧，共君王对酒。

王仲甫	浪淘沙
素手水晶盘。
垒起仙丸。
红绡碾碎却成团。
逗得安排金粟遍，何似鸡冠。
味胜玉浆寒。
只被宜酸。
莫将荔子一般看。
色淡香消僝僽损，才到长安。

王仲甫	醉落魄・一斛珠
醉醒醒醉。
凭君会取皆滋味。
浓斟琥珀香浮蚁。
一入愁肠，便有阳春意。
须将席幕为天地。
歌前起舞花前睡。
从他兀兀陶陶里。
犹胜醒醒，惹得闲憔悴。

王仲甫	蓦山溪
挂冠神武，来作烟花主。
千里好江山，都尽是、君恩赐与。
风勾月引，催上泛宅时，酒倾玉，脍堆雪，总道神仙侣。
蓑衣箬笠，更著些儿雨。
横笛两三声，晚云中、惊鸥来去。
欲烦妙手，写入散人图，蜗角名，蝇头利，著甚来由顾。

孙浩然	离亭燕・离亭宴
一带江山如画。
景物向秋潇洒。
水浸碧天何处断，霁色冷光相射。
橘树荻花洲，掩映竹篱茅舍。
天际客帆高挂。
烟外酒旗低亚。
多少六朝兴废事，尽入渔樵闲话。
怅望倚层楼，红日无言西下。

孙浩然	夜行船
何处采菱归暮。
隔宵烟、菱歌轻举。
白苹风起月华寒，影朦胧、半和梅雨。
脉脉相逢心似许。
扶兰棹、黯然凝伫。
遥指前村，隐隐烟树，含情背人归去。

王诜	鹧鸪天
才子阴风度远关。
清愁曾向画图看。
山衔斗柄三星没，雪共月明千里寒。
新路陌，旧江干。
崎岖谁叹客程难。
临风更听昭华笛，簌簌梅花满地残。

王诜	花心动
春欲来时，看雪里、新梅品流珍绝。
气韵楚江，颜色中央，数朵巧熔香蜡。
嫩苞珠泪圆金烛，娇腮润、蜂房微缺。
画栏悄，佳人道妆，醉吟风月。
淡白轻红谩说。
算何事、东君用心偏别。
赋与异姿，添与清香，堪向苦寒时节。
但教开後金尊满，休惆怅、落时歌阙。
断肠也，繁枝为谁赠折。

王诜	落梅花・落梅
寿阳妆晚，慵匀素脸，经宵醉痕堪惜。
前村雪里，几枝初绽，□冰姿仙格。
忍被东风，乱飘满地，残英堆积。
可堪江上起离愁，凭谁说寄，肠断未归客。
流恨声传羌笛。
感行人、水亭山驿。
越溪信阻，仙乡路杳，但风流尘迹。
香艳浓时，东君吟赏，已成轻掷。
愿身长健，且凭阑，明年还放春消息。

王诜	黄莺儿
多情春意忆时节。
北圃人来，传道江梅，依稀芳姿，数枝新发。
夸嫩脸著胭脂，腻滑凝香雪。
问伊还记年时，正好相看，因甚轻别。
情切。
往事散浮云，旧恨成华发。
算知空对，绮槛雕栏，孜孜望人攀折。
愁未见苦思量，待见重端叠。
愿与永仿高堂，云雨芳菲月。

王诜	踏青游
金勒狨鞍，西城嫩寒春晓。
路渐入、垂杨芳草。
过平堤，穿绿迳，几声啼鸟。
是处里，谁家杏花临水，依约靓妆窥照。
极目高原，东风露桃烟岛。
望十里、红围绿绕。
更相将、乘酒兴，幽情多少。
待向晚、从头记将归去，说与凤楼人道。

王诜	忆故人・烛影摇红
烛影摇红向夜阑，乍酒醒、心情懒。
尊前谁为唱阳关，离恨天涯远。
无奈云沈雨散。
凭阑干、东风泪眼。
海棠开後，燕子来时，黄昏庭院。

王诜	行香子
金井先秋，梧叶飘黄。
几回惊觉梦初长。
雨微烟淡。
疏雨池塘。
渐蓼花明，菱花冷，藕花凉。
幽人已惯，枕单衾冷，任商飙、催换年光。
问谁相伴，终日清狂。
有竹间风，尊中酒，水边床。

王诜	蝶恋花
钟送黄昏鸡报晓。
昏晓相催，世事何时了。
万恨千愁人自老。
春来依旧生芳草。
忙处人多闲处少。
闲处光阴，几个人知道。
独上高楼云渺渺。
天涯一点青山小。

王诜	玉楼春
锦城春色花无数。
排比笙歌留客住。
轻寒轻暖夹衣天，乍雨乍晴寒食路。
花虽不语莺能语。
莫放韶光容易去。
海棠开後月明前，纵有千金无买处。

王诜	花发沁园春
帝里春归，早先妆点，皇家池馆园林。
雏莺未迁，燕子乍归，时节戏弄晴阴。
琼楼珠阁，恰正在、柳曲花心。
翠袖艳、衣凭阑干，惯闻弦管新音。
此际相携宴赏，纵行乐随处，芳树遥岑。
桃腮杏脸，嫩英万叶，千枝绿浅红深。
轻风终日，泛暗香、长蛮衣襟。
洞户醉，归访笙歌，晚来云海沈沈。

王诜	人月圆
小桃枝上春来早，初试薄罗衣。
年年此夜，华灯盛照，人月圆时。
禁街箫鼓，寒轻夜永，纤手同携。
更阑人静。
千门笑语，声在帘帏。

王诜	换遍歌头
雪霁轻尘敛，好风初报柳。
春寒浅、当三五。
是处鳌山耸，金羁宝乘，游赏遍蓬壶。
向黄昏时候。
对双龙阙门前，皓月华灯射，变清昼。
彩凤低衔天语。
承宣诏传呼。
飞上层霄，共陪霞觞频举。
更渐阑，正回路。
遥拥车佩珊珊，笼纱满香衢。
指凤楼、相将醉归去。

王诜	失调名
合彩丝、对缠玉腕。

王诜	失调名
偷闲结个艾虎儿，要插在、秋蝉鬓畔。

王诜	失调名
带了黄花，强饮茱萸酒。

王诜	画堂春令・画堂春
画堂霜重晓寒消，南枝红雪妆成。
卷帘疑是弄妆人。
粉面带春醒。
最爱北江临岸，含娇浅淡精神。
微风不动水纹平。
倒影斗轻盈。

王诜	撼庭竹
绰略青梅弄春色。
真艳态堪惜。
经年费尽东君力。
有情先到探春客。
无语泣寒香，时暗度瑶席。
月下风前空怅望，思携手同摘。
画栏倚遍无消息。
佳辰乐事再难得。
还是夕阳天，空暮云凝碧。

王诜	蝶恋花
小雨初晴回晚照。
金翠楼台，倒影芙蓉沼。
杨柳垂垂风袅袅。
嫩荷无数青钿小。
似此园林无限好。
流落归来，到了心情少。
坐到黄昏人悄悄。
更应添得朱颜老。

陈济翁	蓦山溪
去年今日，从驾游西苑。
彩仗压金波，看水戏、鱼龙曼衍。
宝津南殿，宴坐近天颜，金杯酒，君王劝。
头上宫花颤。
六军锦绣，万骑穿杨箭。
日暮翠华归，拥钧天、笙歌一片。
如今关外，千里未归人，前山雨，西楼晚。
望断思君眼。

陈济翁	蓦山溪
薰风时候。
芍药披晴昼。
天上玉阑干，展一枰、天家锦绣。
汉宫唐殿。
嫔御逞妖娆，飞燕女，太真妃，一样新妆就。
黄金拈线，色与红芳斗。
谁把绛绡衣，误将他、胭脂渍透。
晚风生处，襟袖卷浓香，持玉斝，秉纱笼，倚醉听更漏。

陈济翁	踏青游
濯锦江头，羞杀艳桃秾李。
纵赵昌、丹青难比。
晕轻红，留浅素，千娇百媚。
照绿水。
恰如下临鸾镜，妃子弄妆犹醉。
诗笔因循，不晓少陵深意。
但满眼、伤春珠泪。
燕来时，莺啼处，年年憔悴。
便除是。
秉烛凭阑吟赏，莫教夜深花睡。

苏轼	水龙吟
古来云海茫茫，道山绛阙知何处。
人间自有，赤城居士，龙蟠凤举。
清净无为，坐忘遗照，八篇奇语。
向玉霄东望，蓬莱暗霭，有云驾、骖风驭。
行尽九州四海，笑纷纷、落花飞絮。
临江一见，谪仙风采，无言心许。
八表神游，浩然相对，酒酣箕踞。
待垂天赋就，骑鲸路稳，约相将去。

苏轼	水龙吟
楚山修竹如云，异材秀出千林表。
龙须半翦，凤膺微涨，玉肌匀绕。
木落淮南，雨晴云梦，月明风袅。
自中郎不见，桓伊去後，知孤负、秋多少。
闻道岭南太守，後堂深、绿珠娇小。
绮窗学弄，梁州初遍，霓裳未了。
嚼徵含宫，泛商流羽，一声云杪。
为使君洗尽，蛮风瘴雨，作霜天晓。

苏轼	水龙吟
似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被、莺呼起。
不恨此花飞尽，恨西园、落红难缀。
晓来雨过，遗踪何在，一池萍碎。
春色三分，二分尘土，一分流水。
细看来，不是杨花点点，是离人泪。

苏轼	水龙吟
小舟横截春江，卧看翠壁红楼起。
云间笑语，使君高会，佳人半醉。
危柱哀弦，艳歌馀响，绕云萦水。
念故人老大，风流未减，独回首、烟波里。
推枕惘然不见，但空江、月明千里。
五湖闻道，扁舟归去，仍携西子。
云梦南州，武昌南岸，昔游应记。
料多情梦里，端来见我，也参差是。

苏轼	满庭芳
归去来兮，吾归何处，万里家在岷峨。
百年强半，来日苦无多。
坐见黄州再闰，儿童尽、楚语吴歌。
山中友，鸡豚社酒，相劝老东坡。
云何。
当此去，人生底事，来往如梭。
待闲看，秋风洛水清波。
好在堂前细柳，应念我、莫翦柔柯。
仍传语，江南父老，时与晒渔蓑。

苏轼	满庭芳
香雕盘，寒生冰箸，画堂别是风光。
主人情重，开宴出红妆。
腻玉圆搓素颈，藕丝嫩、新织仙裳。
双歌罢，虚檐转月，馀韵尚悠扬。
人间，何处有，司空见惯，应谓寻常。
坐中有狂客，恼乱愁肠。
报道金钗坠也，十指露、春笋纤长。
亲曾见，全胜宋玉，想像赋高唐。

苏轼	满庭芳
蜗角虚名，蝇头微利，算来著甚乾忙。
事皆前定，谁弱又谁强。
且趁闲身未老，尽放我、些子疏狂。
百年里，浑教是醉，三万六千场。
思量。
能几许，忧愁风雨，一半相妨。
又何须，抵死说短论长。
幸对清风皓月，苔茵展、云幕高张。
江南好，千锺美酒，一曲《满庭芳》。

苏轼	满庭芳
三十三年，今谁存者，算只君与长江。
凛然苍桧，霜干苦难双。
闻道司州古县，云溪上、竹坞松窗。
江南岸，不因送子，宁肯过吾邦。
。
疏雨过，风林舞破，烟盖云幢。
愿持此邀君，一饮空缸。
居士先生老矣，真梦里、相对残。
歌舞断，行人未起，船鼓已逄逄。

苏轼	满庭芳
三十三年，飘流江海，万里烟浪云帆。
故人惊怪，憔悴老青衫。
我自疏狂异趣，君何事、奔走尘凡。
流年尽，穷途坐守，船尾冻相衔。
。
淮浦外，层楼翠壁，古寺空岩。
步携手林间，笑挽ホホ。
莫上孤峰尽处，萦望眼、云海相搀。
家何在，因君问我，归梦绕松杉。

苏轼	水调歌头
落日绣帘卷，亭下水连空。
知君为我，新作窗户湿青红。
长记平山堂上，枕江南烟雨，渺渺没孤鸿。
认得醉翁语，山色有无中。
一千顷，都镜净，倒碧峰。
忽然浪起，掀舞一叶白头翁。
堪笑兰台公子，未解庄生天籁，刚道有雌雄。
一点浩然气，千里快哉风。

苏轼	水调歌头
安石在东海，从事鬓惊秋。
中年亲友难别，丝竹缓离愁。
一旦功成名遂，准拟东还海道，扶病入西州。
雅志困轩冕，遗恨寄沧洲。
岁云暮，须早计，要褐裘。
故乡归去千里，佳处辄迟留。
我醉歌时君和，醉倒须君扶我，惟酒可忘忧。
一任刘玄德，相对卧高楼。

苏轼	水调歌头
明月几时有，把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。
转朱阁，低绮户，照无眠。
不应有恨，何事长向别时圆。
人有悲欢离合，月有阴晴圆缺，此事古难全。
但愿人长久，千里共婵娟。

苏轼	水调歌头
昵昵儿女语，灯火夜微明。
恩冤尔汝来去，弹指泪和声。
忽变轩昂勇士，一鼓填然作气，千里不留行。
回首暮云远，飞絮搅青冥。
众禽里，真彩凤，独不鸣。
跻攀寸步千险，一落百寻轻。
烦子指间风雨，置我肠中冰炭，起坐不能平。
推手从归去，无泪与君倾。

苏轼	满江红
忧喜相寻，风雨过、一江春绿。
巫峡梦、至今空有，乱山屏簇。
何似伯鸾携德耀，箪瓢未足清欢足。
渐粲然、光彩照阶庭，生兰玉。
幽梦里，传心曲。
肠断处，凭他续。
文君婿知否，笑君卑辱。
君不见周南歌汉广，天教夫子休乔木。
便相将、左手抱琴书，云间宿。

苏轼	满江红
江汉西来，高楼下、蒲萄深碧。
犹自带、岷峨云浪，锦江春色。
君是南山遗爱守，我为剑外思归客。
对此间、风物岂无情，殷勤说。
江表传，君休读。
狂处士，真堪惜。
空洲对鹦鹉，苇花萧瑟。
不独笑书生争底事，曹公黄祖俱飘忽。
愿使君、还赋谪仙诗，追黄鹤。

苏轼	满江红
东武南城，新堤固、涟漪初溢。
隐隐遍、长林高阜，卧红堆碧。
枝上残花吹尽也，与君更向江头觅。
问向前、犹有几多春，三之一。
官里事，何时毕。
风雨外，无多日。
相将泛曲水，满城争出。
君不见兰亭修禊事，当时坐上皆豪逸。
到如今、修竹满山阴，空陈迹。

苏轼	满江红
清颖东流，愁目断、孤帆明灭。
宦游处、青山白浪，万重千叠。
孤负当年林下意，对床夜雨听萧瑟。
恨此生、长向别离中，添华发。
一尊酒，黄河侧。
无限事，从头说。
相看恍如昨，许多年月。
衣上旧痕馀苦泪，眉间喜气添黄色。
便与君、池上觅残春，花如雪。

苏轼	满江红
天岂无情，天也解、多情留客。
春向暖、朝来底事，尚飘轻雪。
君过春来纡组绶，我应归去耽泉石。
恐异时、杯酒忽相思，云山隔。
浮世事，俱难必。
人纵健，头应白。
何辞更一醉，此欢难觅。
欲向佳人诉离恨，泪珠先已凝双睫。
但莫遣、新燕却来时，音书绝。

苏轼	归朝欢
我梦扁舟浮震泽。
雪浪摇空千顷白。
觉来满眼是庐山，倚天无数开青壁。
此生长接淅。
与君同是江南客。
梦中游，觉来清赏，同作飞梭掷。
明日西风还挂席。
唱我新词泪沾臆。
灵均去後楚山空，澧阳兰芷无颜色。
君才如梦得。
武陵更在西南极。
竹枝词，莫摇新唱，谁谓古今隔。

苏轼	念奴娇
大江东去，浪淘尽、千古风流人物。
故垒西边人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。
遥想公瑾当年，小乔初嫁了，雄姿英发。
羽扇纶巾谈笑间，强虏灰飞烟灭。
故国神游，多情应笑，我早生华发。
人间如梦，一尊还酹江月。

苏轼	雨中花・夜行船
今岁花时深院，尽日东风，荡扬茶烟。
但有绿苔芳草，柳絮榆钱。
闻道城西，长廊古寺，甲第名园。
有国艳带酒，天香染袂，为我留连。
清明过了，残红无处，对此泪洒尊前。
秋向晚，一枝何事，向我依然。
高会聊追短景，清商不暇馀妍。
不如留取，十分春态，付与明年。

苏轼	沁园春
孤馆灯青，野店鸡号，旅枕梦残。
渐月华收练，晨霜耿耿，云山锦，朝露清清。
世路无穷，劳生有限，似此区区长鲜欢。
微吟罢，凭征鞍无语，往事千端。
当时共客长安。
似二陆初来俱少年。
有笔头千字，胸中万卷，致君尧舜，此事何难。
用舍由时，行藏在我，袖手何妨闲处看。
身长健，但优游卒岁，且斗尊前。

苏轼	劝金船
无情流水多情客。
劝我如曾识。
杯行到手休辞却。
这公道难得。
曲水池上，小字更书年月。
还对茂林修竹，似永和节。
纤纤素手如霜雪。
笑把秋花插。
尊前莫怪歌声咽。
又还是轻别。
此去翱翔，遍赏玉堂金阙。
欲问再来何岁，应有华发。

苏轼	一丛花
今年春浅腊侵年。
冰雪破春妍。
东风有信无人见，露微意、柳际花边。
寒夜纵长，孤衾易暖，钟鼓渐清圆。
朝来初日半含山。
楼阁淡疏烟。
游人便作寻芳计，小桃杏、应已争先。
衰病少情，疏慵自放，惟爱日高眠。

苏轼	木兰花令
霜馀已失长淮阔。
空听潺潺清颍咽。
佳人犹唱醉翁词，四十三年如电抹。
草头秋露流珠滑。
三五盈盈还二八。
与余同是识翁人，惟有西湖波底月。

苏轼	木兰花令
知君仙骨无寒暑。
千载相逢犹旦暮。
故将别语恼佳人，要看梨花枝上雨。
落花已逐回风去。
花本无心莺自诉。
明朝归路下塘西，不见莺啼花落处。

苏轼	木兰花令
梧桐叶上三更雨。
惊破梦魂无觅处。
夜凉枕簟已知秋，更听寒蛩促机杼。
梦中历历来时路。
犹在江亭醉歌舞。
尊前必有问君人，为道别来心与绪。

苏轼	西江月
公子眼花乱发，老夫鼻观先通。
领巾飘下瑞香风。
惊起谪仙春梦。
后土祠中玉蕊，蓬莱殿后鞓红。
此花清绝更纤秾。
把酒何人心动。

苏轼	西江月
小院朱阑几曲，重城画鼓三通。
更看微月转光风。
归去香云入梦。
翠袖争浮大白，皂罗半插斜红。
灯花零落酒花秾。
妙语一时飞动。

苏轼	西江月
怪此花枝怨泣，托君诗句名通。
凭将草木记吴风。
继取相如云梦。
点笔袖沾醉墨，谤花面有惭红。
知君却是为情秾。
怕见此花撩动。

苏轼	西江月
闻道双衔凤带，不妨单著鲛绡。
夜香知与阿谁烧。
怅望水沈烟袅。
云鬓风前绿卷，玉颜醉里红潮。
莫教空度可怜宵。
月与佳人共僚。

苏轼	西江月
点点楼头细雨。
重重江外平湖。
当年戏马会东徐。
今日凄凉南浦。
莫恨黄花未吐。
且教红粉相扶。
酒阑不必看茱萸。
俯仰人间今古。

苏轼	西江月
龙焙今年绝品，谷帘自古珍泉。
雪芽双井散神仙。
苗裔来从北苑。
汤发云腴酽白，盏浮花乳轻圆。
人间谁敢更争妍。
斗取红窗粉面。

苏轼	西江月
别梦已随流水，泪巾犹裛香泉。
相如依旧是臞仙。
人在瑶台阆苑。
花雾萦风缥缈，歌珠滴水清圆。
蛾眉新作十分妍。
走马归来便面。

苏轼	西江月
世事一场大梦，人生几度秋凉。
夜来风叶已鸣廊。
看取眉头鬓上。
酒贱常愁客少，月明多被云妨。
中秋谁与共孤光。
把盏凄然北望。

苏轼	西江月
莫叹平原落落，且应去鲁迟迟。
与君各记少年时。
须信人生如寄。
白发千茎相送，深杯百罚休辞。
拍浮何用酒为池。
我已为君德醉。

苏轼	西江月
玉骨那愁瘴雾，冰姿自有仙风。
海仙时遣探芳丛。
倒挂绿毛么凤。
素面常嫌粉涴，洗妆不褪唇红。
高情已逐晓云空。
不与梨花同梦。

苏轼	西江月
照野弥弥浅浪，横空暧暧微霄。
障泥未解玉骢骄。
我欲醉眠芳草。
可惜一溪明月，莫教踏破琼瑶。
解鞍枕绿杨桥。
杜宇一声春晓。

苏轼	西江月
三过平山堂下，半生弹指声中。
十年不见老仙翁。
壁上龙蛇飞动。
欲吊文章太守，仍歌杨柳春风。
休言万事转头空。
未转头时皆梦。

苏轼	西江月
昨夜扁舟京口，今朝马首长安。
旧官何物与新官。
只有湖山公案。
此景百年几变，个中下语千难。
使君才气卷波澜。
与把新诗判断。

苏轼	临江仙
细马远驮双侍女，青巾玉带红靴。
溪山好处便为家。
谁知巴峡路，却见洛城花。
面旋落英飞玉蕊，人间春日初斜。
十年不见紫云车。
龙丘新洞府，铅鼎养丹砂。

苏轼	临江仙
诗句端来磨我钝，钝锥不解生铓。
欢颜为我解冰霜。
酒阑清梦觉，春草满池塘。
应念雪堂坡下老，昔年共采芸香。
功成名遂早还乡。
回车来过我，乔木拥千章。

苏轼	临江仙
我劝髯张归去好，从来自己忘情。
尘心消尽道心平。
江南与塞北，何处不堪行。
俎豆庚桑真过矣，凭君说与南荣。
愿闻吴越报丰登。
君王如有问，结袜赖王生。

苏轼	临江仙
自古相从休务日，何妨低唱微吟。
天垂云重作春阴。
坐中人半醉，帘外雪将深。
闻道分司狂御史，紫云无路追寻。
凄风寒雨更骎骎。
问囚长损气，见鹤忽惊心。

苏轼	临江仙
忘却成都来十载，因君未免思量。
凭将清泪洒江阳。
故山知好在，孤客自悲凉。
坐上别愁君未见，归来欲断无肠。
殷勤且更尽离觞。
此身如传舍，何处是吾乡。

苏轼	临江仙
尊酒何人怀李白，草堂遥指江东。
珠帘十里卷香风。
花开又花谢，离恨几千重。
轻舸渡江连夜到，一时惊笑衰容。
语音犹自带吴侬。
夜阑对酒处，依旧梦魂中。

苏轼	临江仙
九十日春都过了，贪忙何处追游。
三分春色一分愁。
雨翻榆荚阵，风转柳花球。
阆苑先生须自责，蟠桃动是千秋。
不知人世苦厌求。
东皇不拘束，肯为使君留。

苏轼	临江仙
四大从来都遍满，此间风水何疑。
故应为我发新诗。
幽花香涧谷，寒藻舞沦漪。
借与玉川生两腋，天仙未必相思。
还凭流水送人归。
层巅馀落日，草露已沾衣。

苏轼	临江仙
一别都门三改火，天涯踏尽红尘。
依然一笑作春温。
无波真古井，有节是秋筠。
惆怅孤帆连夜发，送行淡月微云。
尊前不用翠眉颦。
人生如逆旅，我亦是行人。

苏轼	临江仙
多病休文都瘦损，不堪金带垂腰。
望湖楼上暗香飘。
和风春弄袖，明月夜闻箫。
酒醒梦回清漏永，隐床无限更潮。
佳人不见董娇饶。
徘徊花上月，空度可怜宵。

苏轼	临江仙
夜饮东坡醒复醉，归来仿佛三更。
家童鼻息已雷鸣。
敲门都不应，倚杖听江声。
长恨此身非我有，何时忘却营营。
夜阑风静縠纹平。
小舟从此逝，江海寄馀生。

苏轼	临江仙
冬夜夜寒冰合井，画堂明月侵帏。
青缸明灭照悲啼。
青缸挑欲尽，粉泪裛还垂。
未尽一尊先掩泪，歌声半带清悲。
情声两尽莫相违。
欲知肠断处，梁上暗尘飞。

苏轼	渔家傲
千古龙蟠并虎踞。
从公一吊兴亡处。
渺渺斜风吹细雨。
芳草渡。
江南父老留公住。
公驾飞车凌彩雾。
红鸾骖乘青鸾驭。
却讶此洲名白鹭。
非吾侣。
翩然欲下还飞去。

苏轼	渔家傲
送客归来灯火尽。
西楼淡月凉生晕。
明日潮来无定准。
潮来稳。
舟横渡口重城近。
江水似知孤客恨。
南风为解佳人愠。
莫学时流轻久困。
频寄问。
钱塘江上须忠信。

苏轼	渔家傲
皎皎牵牛河汉女。
盈盈临水无由语。
望断碧云空日暮。
无寻处。
梦回芳草生春浦。
鸟散馀花纷似雨。
汀洲苹老香风度。
明月多情来照户。
但揽取。
清光长送人归去。

苏轼	渔家傲
一曲《阳关》情几许。
知君欲向秦川去。
白马皂貂留不住。
回首处。
孤城不见天霖雾。
到日长安花似雨。
故关杨柳初飞絮。
渐见靴刀迎夹路。
谁得似。
风流膝上王文度。

苏轼	鹧鸪天
林断山明竹隐墙。
乱蝉衰草小池塘。
翻空白鸟时时见，照水红蕖细细香。
村舍外，古城旁。
杖藜徐步转斜阳。
殷勤昨夜三更雨，又得浮生一日凉。

苏轼	鹧鸪天
笑撚红梅亸翠翘。
扬州十里最妖饶。
夜来绮席亲曾见，撮得精神滴滴娇。
娇後眼，舞时腰。
刘郎几度欲魂消。
明朝酒醒知何处，肠断云间《紫玉箫》。

苏轼	少年游
银塘朱槛曲尘波。
圆绿卷新荷。
兰条荐浴，菖花酿酒，天气尚清和。
好将沈醉酬佳节，十分酒、一分歌。
狱草烟深，讼庭人悄，无吝宴游过。

苏轼	少年游
去年相送，馀杭门外，飞雪似杨花。
今年春尽，杨花似雪，犹不见还家。
对酒卷帘邀明月，风露透窗纱。
恰似姮娥怜双燕，分明照、画梁斜。

苏轼	定风波
两两轻红半晕腮。
依依独为使君回。
若道使君无此意。
何为。
双花不向别人开。
但看低昂烟雨里。
不已。
劝君休诉十分杯。
更问尊前狂副使。
来岁。
花开时节与谁来。

苏轼	定风波
莫听穿林打叶声。
何妨吟啸且徐行。
竹杖芒鞋轻胜马。
谁怕。
一蓑烟雨任平生。
料峭春风吹酒醒。
微冷。
山头斜照却相迎。
回首向来萧瑟处。
归去。
也无风雨也无晴。

苏轼	定风波
与客携壶上翠微。
江涵秋影雁初飞。
尘世难逢开口笑。
年少。
菊花须插满头归。
酩酊但酬佳节了。
云峤。
登临不用怨斜晖。
古往今来谁不老。
多少。
牛山何必更沾衣。

苏轼	定风波
莫怪鸳鸯绣带长。
腰轻不胜舞衣裳。
薄幸只贪游冶去。
何处。
垂杨系马恣轻狂。
花谢絮飞春又尽。
堪恨。
断弦尘管伴啼妆。
不信归来但自看。
怕见。
为郎憔悴却羞郎。

苏轼	定风波
千古风流阮步兵。
平生游宦爱东平。
千里远来还不住。
归去。
空留风韵照人清。
红粉尊前深懊恼。
休道。
怎生留得许多情。
记得明年花絮乱。
须看。
泛西湖是断肠声。

苏轼	定风波
雨洗娟娟嫩叶光。
风吹细细绿筠香。
秀色乱侵书帙晚。
帘卷。
清阴微过酒尊凉。
人画竹身肥拥肿。
何用。
先生落笔胜萧郎。
记得小轩岑寂夜。
廊下。
月和疏影上东墙。

苏轼	定风波
好睡慵开莫厌迟。
自怜冰脸不时宜。
偶作小红桃杏色，闲雅，尚馀孤瘦雪霜姿。
休把闲心随物态，何事，酒生微晕沁瑶肌。
诗老不知梅格在，吟咏，更看绿叶与青枝。

苏轼	定风波
月满苕溪照夜堂。
五星一老斗光芒。
十五年间真梦里。
何事。
长庚对月独凄凉。
绿鬓苍颜同一醉。
还是。
六人吟笑水云乡。
宾主谈锋谁得似。
看取。
曹刘今对两苏张。

苏轼	定风波
常羡人间琢玉郎。
天应乞与点酥娘。
尽道清歌传皓齿。
风起。
雪飞炎海变清凉。
万里归来颜愈少。
微笑。
笑时犹带岭梅香。
试问岭南应不好。
却道。
此心安处是吾乡。

苏轼	南乡子
晚景落琼杯。
照眼云山翠作堆。
认得岷峨春雪浪，初来。
万顷蒲萄涨渌醅。
暮雨暗阳台。
乱洒高楼湿粉腮。
一阵东风来卷地，吹回。
落照江天一半开。

苏轼	南乡子
寒雀满疏篱。
争抱寒柯看玉蕤。
忽见客来花下坐，惊飞。
蹋散芳英落酒卮。
痛饮又能诗。
坐客无毡醉不知。
花尽酒阑春到也，离离。
一点微酸已著枝。

苏轼	南乡子
不到谢公台。
明月清风好在哉。
旧日髯孙何处去，重来。
短李风流更上才。
秋色渐摧颓。
满院黄英映酒杯。
看取桃花春二月，争开。
尽是刘郎去後栽。

苏轼	少年游
霜降水痕收。
浅碧鳞鳞露远洲。
酒力渐消风力软，飕飕。
破帽多情却恋头。
佳节若为酬。
但把清尊断送秋。
万事到头都是梦，休休。
明日黄花蝶也愁。

苏轼	南乡子
回首乱山横。
不见居人只见城。
谁似临平山上塔，亭亭。
迎客西来送客行。
归路晚风清。
一枕初寒梦不成。
今夜残灯斜照处，荧荧。
秋雨晴时泪不晴。

苏轼	南乡子
冰雪透香肌。
姑射仙人不似伊。
濯锦江头新样锦，非宜。
故著寻常淡薄衣。
暖日下重帏。
春睡香凝索起迟。
曼倩风流缘底事，当时。
爱被西真唤作儿。

苏轼	南乡子
东武望馀杭。
云海天涯两杳茫。
何日功成名遂了，还乡。
醉笑陪公三万场。
不用诉离觞。
痛饮从来别有肠。
今夜送归灯火冷，河塘。
堕泪羊公却姓杨。

苏轼	南乡子
凉簟碧纱厨。
一枕清风昼睡馀。
睡听晚衙无一事，徐徐。
读尽床头几卷书。
搔首赋归欤。
自觉功名懒更疏。
若问使君才与术，何如。
占得人间一味愚。

苏轼	南乡子
裙带石榴红。
却水殷勤解赠侬。
应许逐鸡鸡莫怕，相逢。
一点灵犀必暗通。
何处遇良工。
琢刻天真半欲空。
愿作龙香双凤拨，轻拢。
长在环儿白雪胸。

苏轼	南乡子
旌旆满江湖。
诏发楼船万舳舻。
投笔将军因笑我，迂儒。
帕首腰刀是丈夫。
粉泪怨离居。
喜子垂窗报捷书。
试问伏波三万语，何如。
一斛明珠换绿珠。

苏轼	南乡子
天与化工知。
赐得衣裳总是绯。
每向华堂深处见，怜伊。
两个心肠一片儿。
自小便相随。
绮席歌筵不暂离。
苦恨人人分拆破，东西。
怎得成双似旧时。

苏轼	南乡子
寒玉细凝肤。
清歌一曲《倒金壶》。
冶叶倡条遍相识，争如。
豆蔻花梢二月初。
年少即须臾。
芳时偷得醉工夫。
罗帐细垂银烛背，欢娱。
豁得平生俊气无。

苏轼	南乡子
怅望送春杯。
渐老逢春能几回。
花满楚城愁远别，伤怀。
何况清丝急管催。
吟断望乡台。
万里归心独上来。
景物登临闲始见，徘徊。
一寸相思一寸灰。

苏轼	南乡子
何处倚阑干。
弦管高楼月正圆。
胡蝶梦中家万里，依然。
老去愁来强自宽。
明镜借红颜。
须著人间比梦间。
蜡烛半笼金翡翠，更阑。
绣被焚香独自眠。

苏轼	南歌子
山与歌眉敛，波同醉眼流。
游人都上十三楼。
不羡竹西歌吹、古扬州。
菰黍连昌歜，琼彝倒玉舟。
谁家《水调》唱歌头。
声绕碧山飞去、晚云留。

苏轼	南歌子
古岸开青葑，新渠走碧流。
会看光满万家楼。
记取他年扶路、入西州。
佳节连梅雨，馀生寄叶舟。
只将菱角与鸡头。
更有月明千顷、一时留。

苏轼	南乡子
雨暗初疑夜，风回忽报晴。
淡云斜照著山明。
细草软沙溪路、马蹄轻。
卯酒醒还困，仙材梦不成。
蓝桥何处觅云英。
只有多情流水、伴人行。

苏轼	南歌子
日出西山雨，无晴又有晴。
乱山深处过清明。
不见彩绳花板、细腰轻。
尽日行桑野，无人与目成。
且将新句琢琼英。
我是世间闲客、此闲行。

苏轼	南歌子
带酒冲山雨，和衣睡晚晴。
不知钟鼓报天明。
梦里栩然蝴蝶、一身轻。
老去才都尽，归来计未成。
求田问舍笑豪英。
自爱湖边沙路、免泥行。

苏轼	南歌子
日薄花房绽，风和麦浪轻。
夜来微雨洗郊坰。
正是一年春好、近清明。
已改煎茶火，犹调入粥饧。
使君高会有馀清。
此乐无声无味、最难名。

苏轼	南歌子
海上乘槎侣，仙人萼绿华。
飞升元不用丹砂。
住在潮头来处、渺天涯。
雷辊夫差国，云翻海若家。
坐中安得弄琴牙。
写取馀声归向、水仙夸。

苏轼	南歌子
苒苒中秋过，萧萧两鬓华。
寓身化世一尘沙。
笑看潮来潮去、了生涯。
方士三山路，渔人一叶家。
早知身世两聱牙。
好伴骑鲸公子、赋雄夸。

苏轼	南歌子
师唱谁家曲，宗风嗣阿谁。
借君拍板与门槌。
我也逢场作戏、莫相疑。
溪女方偷眼，山僧莫眨眉。
却愁弥勒下生迟。
不见老婆三五、少年时。

苏轼	南歌子
欲执河梁手，还升月旦堂。
酒阑人散月侵廊。
北客明朝归去、雁南翔。
窈窕高明玉，风流郑季庄。
一时分散水云乡。
惟有落花芳草、断人肠。

苏轼	南歌子
山雨潇潇过，溪桥浏浏清。
小园幽榭枕苹汀。
门外月华如水、彩舟横。
苕岸霜花尽，江湖雪阵平。
两山遥指海门青。
回首水云何处、觅孤城。

苏轼	南歌子
紫陌寻春去，红尘拂面来。
无人不道看花回。
惟见石榴新蕊、一枝开。
冰簟堆云髻，金尊滟玉醅。
绿阴青子莫相催。
留取红巾千点、照池台。

苏轼	南歌子
卫霍元勋後，韦平外族贤。
吹笙只合在缑山。
闲驾彩峦归去、趁新年。
烘暖烧香阁，轻寒浴佛天。
他时一醉画堂前。
莫忘故人憔悴、老江边。

苏轼	南歌子
笑怕蔷薇，行忧宝瑟僵。
美人依约在西厢。
祗恐暗中迷路、认馀香。
午夜风翻幔，三更月到床。
簟纹如水玉肌凉。
何物与侬归去、有残妆。

苏轼	南歌子
寸恨谁云短，绵绵岂易裁。
半年眉绿未曾开。
明月好风闲处、是人猜。
春雨消残冻，温风到冷灰。
尊前一曲为谁哉。
留取曲终一拍、待君来。

苏轼	南歌子
绀绾双蟠髻，云敧小偃巾。
轻盈红脸小腰身。
叠鼓忽催花拍、斗精神。
空阔轻红歇，风和约柳春。
蓬山才调最清新。
胜似缠头千锦、共藏珍。

苏轼	南歌子
琥珀装腰佩，龙香入领巾。
只应飞燕是前身。
共看剥葱纤手、舞凝神。
柳絮风前转，梅花雪里春。
鸳鸯翡翠两争新。
但得周郎一顾、胜珠珍。

苏轼	好事近
红粉莫悲啼，俯仰半年离别。
看取雪堂坡下，老农夫凄切。
明年春水漾桃花，柳岸隘舟楫。
从此满城歌吹，看黄州阗咽。

苏轼	好事近
湖上雨晴时，秋水半篙初没。
朱槛俯窥寒鉴，照衰颜华发。
醉中吹堕白纶巾，溪风漾流月。
独棹小舟归去，任烟波飘兀。

苏轼	鹊桥仙
缑山仙子，高情云渺，不学痴牛呆女。
凤箫声断月明中，举手谢、时人欲去。
客槎曾犯，银河微浪，尚带天风海雨。
相逢一醉是前缘，风雨散、飘然何处。

苏轼	鹊桥仙
乘槎归去，成都何在，万里江沱汉漾。
与君各赋一篇诗，留织女、鸳鸯机上。
还将旧曲，重赓新韵，须信吾侪天放。
人生何处不儿嬉，看乞巧、朱楼彩舫。

苏轼	望江南・忆江南
春已老，春服几时成。
曲水浪低蕉叶稳，舞雩风软纻罗轻。
酣咏乐升平。
微雨过，何处不催耕。
百舌无言桃李尽，柘林深处鹁鸪鸣。
春色属芜菁。

苏轼	望江南・忆江南
春未老，风细柳斜斜。
试上超然台上看，半壕春水一城花。
烟雨暗千家。
寒食後，酒醒却咨嗟。
休对故人思故国，且将新火试新茶。
诗酒趁年华。

苏轼	卜算子
蜀客到江南，长忆吴山好。
吴蜀风流自古同，归去应须早。
还与去年人，共藉西湖草。
莫惜尊前仔细看，应是容颜老。

苏轼	卜算子
缺月挂疏桐，漏断人初静。
时见幽人独往来，缥缈孤鸿影。
惊起却回头，有恨无人省。
拣尽寒枝不肯栖，枫落吴江冷。

苏轼	瑞鹧鸪
碧山影里小红旗。
侬是江南踏浪儿。
拍手欲嘲山简醉，齐声争唱《浪婆词》。
西兴渡口帆初落，渔浦山头日未敧。
侬欲送潮歌底曲，尊前还唱使君诗。

苏轼	十拍子・破阵子
白酒新开九酝，黄花已过重阳。
身外傥来都似梦，醉里无何即是乡。
东坡日月长。
玉粉旋烹茶乳，金齑新捣橙香。
强染霜髭扶翠袖，莫道狂夫不解狂。
狂夫老更狂。

苏轼	清平乐
清淮蜀汴。
更在江西岸。
红旆到时黄叶乱。
霜入梁王故苑。
秋原何处携壶。
停骖访古踟蹰。
双庙遗风尚在，漆园傲吏应无。

苏轼	昭君怨
谁作桓伊《三弄》。
惊破绿窗幽梦。
新月与愁烟。
满江天。
欲去又还不去。
明日落花飞絮。
飞絮送行舟。
水东流。

苏轼	戚氏
玉龟山。
东皇灵媲统群仙。
绛阙，翠房深迥，倚霏烟。
幽闲。
志萧然。
金城千里锁婵娟。
当时穆满巡狩。
翠华曾到海西边。
风露明霁，鲸波极目，势浮舆盖方圆。
正迢迢丽日。
玄圃清寂，琼草芊绵。
争解绣勒香鞯。
鸾辂驻跸，八马戏芝田。
瑶池近、画楼隐隐，翠鸟翩翩。
肆华筵。
间作脆管鸣弦。
宛若帝所钧天。
稚颜皓齿，绿发方瞳，圆极恬淡高妍。
尽倒琼壶酒，献金鼎药，固大椿年。
缥缈飞琼妙舞，命双成、奏曲醉留连。
云韵响泻寒泉。
浩歌畅饮，斜月低河汉。
渐渐绮霞、天际红深浅。
动归思、回首尘寰。
烂漫游、玉辇东还。
杏花风、数里响鸣鞭。
望长安路，依稀柳色，翠点春妍。

苏轼	醉蓬莱
笑劳生一梦，羁旅三年，又还重九。
华发萧萧，对荒园搔首。
赖有多情，好饮无事，似古人贤守。
岁岁登高，年年落帽，物华依旧。
此会应须烂醉，仍把紫菊茱萸，细看重嗅。
摇落霜风，有手栽双柳。
来岁今朝，为我西顾，酹羽觞江口。
会与州人，饮公遗爱，一江醇酎。

苏轼	贺新郎
乳燕飞华屋。
悄无人、桐阴转午，晚凉新浴。
手弄生绡白团扇，扇手一时似玉。
渐困倚、孤眠清熟。
帘外谁来推绣户，枉教人、梦断瑶台曲。
又却是，风敲竹。
石榴半吐红巾蹙。
待浮花、浪蕊都尽，伴君幽独。
艳一枝细看取，芳心千重似束。
又恐被、秋风惊绿。
若待得君来向此，花前对酒不忍触。
共粉泪，两蔌蔌。

苏轼	洞仙歌
江南腊尽，早梅花开後。
分付新春与垂柳。
细腰肢、自有入格风流，仍更是、骨体清英雅秀。
永丰坊那畔，尽日无人，惟见金丝弄晴昼。
断肠是，飞絮时，绿叶成阴，无个事、一成消瘦。
又莫是、东风逐君来，便吹散眉间，一点春皱。

苏轼	洞仙歌
冰肌玉骨，自清凉无汗。
水殿风来暗香满。
绣帘开、一点明月窥人，人未寝、枕钗横鬓乱。
起来携素手，庭户无声，时见疏星渡河汉。
试问夜如何，夜已三更，金波淡、玉绳低转。
但屈指、西风几时来，又不道、流年暗中偷换。

苏轼	八声甘州
有情风、万里卷潮来，无情送潮归。
问钱塘江上，西兴浦口，几度斜晖。
不用思量今古，俯仰昔人非。
谁似东坡老，白首忘机。
记取西湖西畔，正暮山好处，空翠烟霏。
算诗人相得，如我与君稀。
约他年、东还海道，愿谢公、雅志莫相违。
西州路，不应回首，为我沾衣。

苏轼	三部乐
美人如月。
乍见掩暮云，更增妍绝。
算应无恨，安用阴晴圆缺。
娇甚空只成愁，待下床又懒，未语先咽。
数日不来，落尽一庭红叶。
今朝置酒强起，问为谁减动，一分香雪。
何事散花却病，维摩无疾。
却低眉、惨然不答。
唱金缕、一声怨切。
堪折便折。
且惜取、少年花发。

苏轼	阮郎归
绿槐高柳咽新蝉。
薰风初入弦。
碧纱窗下水沈烟。
棋声惊昼眠。
微雨过，小荷翻。
榴花开欲然。
玉盆纤手弄清泉。
琼珠碎却圆。

苏轼	阮郎归
暗香浮动月黄昏。
堂前一树春。
东风何事入西邻。
儿家常闭门。
雪肌冷，玉容真。
香腮粉未匀。
折花欲寄岭头人。
江南日暮云。

苏轼	阮郎归
一年三度过苏台。
清尊长是开。
佳人相问苦相猜。
这回来不来。
情未尽，老先催。
人生真可，他年桃李阿谁栽。
刘郎双鬓衰。

苏轼	江神子・江城子
梦中了了醉中醒。
只渊明。
是前生。
走遍人间，依旧却躬耕。
昨夜东坡春雨足，乌鹊喜，报新晴。
雪堂西畔暗泉鸣。
北山倾。
小溪横。
南望亭丘，孤秀耸曾城。
都是斜川当日境，吾老矣，寄馀龄。

苏轼	江神子・江城子
翠蛾羞黛怯人看。
掩霜纨。
泪偷弹。
且尽一尊，收泪唱阳关。
漫道帝城天样远，天易见，见君难。
画堂新拘近孤山。
曲阑干。
为谁安。
飞絮落花，春色属明年。
欲棹小舟寻旧事，无处问，水连天。

苏轼	江神子・江城子
凤凰山下雨初晴。
水风清。
晚霞明。
一朵芙蕖，开过尚盈盈。
何处飞来双白鹭，如有意，慕娉婷。
忽闻江上弄哀筝。
苦含情，遣谁听。
烟敛云收，依约是湘灵。
欲待曲终寻问取，人不见，数峰青。

苏轼	江神子・江城子
老夫聊发少年狂。
左牵黄。
右擎苍。
锦帽貂裘，千骑卷平冈。
为报倾城随太守，亲射虎，看孙郎。
酒酣胸胆尚开张。
鬓微霜。
又何妨。
持节云中，何日遣冯唐。
会挽雕弓如满月，西北望，射天狼。

苏轼	江神子・江城子
天涯流落思无穷。
既相逢。
却匆匆。
携手佳人，和泪折残红。
为问东风馀几许，春纵在，与谁同。
隋堤三月水溶溶。
背归鸿。
去吴中。
回首彭城，清泗与淮通。
寄我相思千点泪，流不到，楚江东。

苏轼	江神子・江城子
相逢不觉又初寒。
对尊前。
惜流年。
风紧离亭，冰结泪珠圆。
雪意留君君不住，从此去，少清欢。
转头山下转头看。
路漫漫。
玉花翻。
银海光宽，何处是超然。
知道故人相念否，携翠袖，倚朱阑。

苏轼	江神子・江城子
黄昏犹是雨纤纤。
晓开帘。
欲平檐。
江阔天低，无处认青帘。
孤坐冻吟谁伴我，揩病目，拈衰髯。
使君留客醉厌厌。
水晶盐。
为谁甜。
手把梅花，东望忆陶潜。
雪似故人人似雪，虽可爱，有人嫌。

苏轼	江神子・江城子
玉人家在凤凰山。
水云间。
掩门关。
门外行人，立马看弓弯。
十里春风谁指似，斜日映，绣帘斑。
多情好事与君还。
闵新鳏。
拭馀潸。
明月空江，香雾著云鬟。
陌上花开春尽也，闻旧曲，破朱颜。

苏轼	江神子・江城子
十年生死两茫茫。
不思量。
自难忘。
千里孤坟，无处话凄凉。
纵使相逢应不识，尘满面，鬓如霜。
夜来幽梦忽还乡。
小轩窗。
正梳妆。
相顾无言，惟有泪千行。
料得年年断肠处，明月夜，短松冈。

苏轼	蝶恋花
花褪残红青杏小。
燕子飞时，绿水人家绕。
枝上柳绵吹又少。
天涯何处无芳草。
墙里秋千墙外道。
墙外行人，墙里佳人笑。
笑渐不闻声渐悄。
多情却被无情恼。

苏轼	蝶恋花
一颗樱桃樊素口。
不爱黄金，只爱人长久。
学画鸦儿犹未就。
眉间已作伤春皱。
扑蝶西园随伴走。
花落花开，渐解相思瘦。
破镜重圆人在否。
章台折尽青青柳。

苏轼	蝶恋花
雨後春容清更丽。
只有离人，幽恨终难洗。
北固山前三面水。
碧琼梳拥青螺髻。
一纸乡书来万里。
问我何年，真个成归计。
白首送春拼一醉。
东风吹破千行泪。

苏轼	蝶恋花
簌簌无风花自。
寂寞园林，柳老樱桃过。
落日多情还照坐。
山青一点横云破。
路尽河回千转柁。
系缆渔村，月暗孤灯火。
凭仗飞魂招楚些。
我思君处君思我。

苏轼	蝶恋花
灯火钱塘三五夜。
明月如霜，照见人如画。
帐底吹笙香吐麝。
此般风味应无价。
寂寞山城人老也。
击鼓吹箫，乍入农桑社。
火冷灯稀霜露下。
昏昏雪意云垂野。

苏轼	蝶恋花
帘外东风交雨霰。
帘里佳人，笑语如莺燕。
深惜今年正月暖。
灯光酒色摇金盏。
掺鼓《渔阳》挝未遍。
舞褪琼钗，汗湿香罗软。
今夜何人吟古怨。
清诗未就冰生砚。

苏轼	蝶恋花
自古涟漪佳绝地。
绕郭荷花，欲把吴兴比。
倦客尘埃何处洗。
真君堂下寒泉水。
左海门前酤酒市。
夜半潮来，月下孤舟起。
倾盖相逢拼一醉。
双凫飞去人千里。

苏轼	蝶恋花
云水萦回溪上路。
叠叠青山，环绕溪东注。
月白沙汀翘宿鹭。
更无一点尘来处。
溪叟相看私自语。
底事区区，苦要为官去。
尊酒不空田百亩。
归来分得闲中趣。

苏轼	采桑子
多情多感仍多病，多景楼中。
尊酒相逢。
乐事回头一笑空。
停杯且听琵琶语，细拈轻拢。
醉脸春融。
斜照江天一抹红。

苏轼	千秋岁
浅霜侵绿。
发少仍新沐。
冠直缝，巾横幅。
美人怜我老，玉手簪黄菊。
秋露重，真珠落袖沾馀馥。
坐上人如玉。
花映花奴肉。
蜂蝶乱，飞相逐。
明年人纵健，此会应难复。
须细看，晚来月上和银烛。

苏轼	苏幕遮
暑笼晴，风解愠。
雨後馀清，暗袭衣裾润。
一局选仙逃暑困。
笑指尊前、谁向青霄近。
整金盆，轮玉笋。
凤驾鸾车，谁敢争先进。
重五休言升最紧。
纵有碧油，到了输堂印。

苏轼	永遇乐
长忆别时，景疏楼上，明月如水。
美酒清歌，留连不住，月随人千里。
别来三度，孤光又满，冷落共谁同醉。
卷珠帘，凄然顾影，共伊到明无寐。
今朝有客，来从淮上，能道使君深意。
凭仗清淮，分明到海，中有相思泪。
而今何在，西垣清禁，夜永露华侵被。
此时看，回廊晓月，也应暗记。

苏轼	永遇乐
明月如霜，好风如水，清景无限。
曲港跳鱼，圆荷泻露，寂寞无人见。
如三鼓，铿然一叶，黯黯梦云惊断。
夜茫茫，重寻无处，觉来小园行遍。
天涯倦客，山中归路，望断故园心眼。
燕子楼空，佳人何在，空锁楼中燕。
古今如梦，何曾梦觉，但有旧欢新怨。
异时对，黄楼夜景，为余浩叹。

苏轼	行香子
绮席才终。
欢意犹浓。
酒阑时、高兴无穷。
共夸君赐，初拆臣封。
看分香饼，黄金缕，密云龙。
斗赢一水，功敌千锺。
觉凉生、两腋清风。
暂留红袖，少却纱笼。
放笙歌散，庭馆静，略从容。

苏轼	行香子
三入承明。
四至九卿。
问书生、何辱何荣。
金张七叶，纨绮貂缨。
无汗马事，不献赋，不明经。
成都卜肆，寂莫君平。
郑子真、岩谷躬耕。
寒灰炙手，人重人轻。
除竺乾学，得无念，得无名。

苏轼	行香子
清夜无尘。
月色如银。
酒斟时、须满十分。
浮名浮利，虚苦劳神。
叹隙中驹，石中火，梦中身。
虽抱文章，开口谁亲。
且陶陶、乐尽天真。
几时归去，作个闲人。
对一张琴，一壶酒，一溪云。

苏轼	行香子
昨夜霜风。
先入梧桐。
浑无处、回避衰容。
问公何事，不语书空。
但一回醉，一回病，一回慵。
朝来庭下，光阴如箭，似无言、有意伤侬。
都将万事，付与千锺。
任酒花白，眼花乱，烛花红。

苏轼	行香子
携手江村。
梅雪飘裙。
情何限、处处消魂。
故人不见，旧曲重闻。
向望湖楼，孤山寺，涌金门。
寻常行处，题诗千首，绣罗衫、与拂红尘。
别来相忆，知是何人。
有湖中月，江边柳，陇头云。

苏轼	行香子
一叶轻舟。
双桨鸿惊。
水天清、影湛波平。
鱼翻藻鉴，鹭点烟汀。
过沙溪急，霜溪冷，月溪明。
重重似画，曲曲如屏。
算当年、虚老岩陵。
君臣一梦，今古虚名。
但远山长，云山乱，晓山清。

苏轼	菩萨蛮
绣帘高卷倾城出。
灯前潋滟横波溢。
皓齿发清歌。
春愁入翠蛾。
凄音休怨乱。
我已先肠断。
遗响下清虚。
累累一串珠。

苏轼	菩萨蛮
碧纱微露纤纤玉。
朱唇渐暖参差竹。
越调变新声。
龙吟彻骨清。
夜来残酒醒。
惟觉霜袍冷。
不见敛眉人。
胭脂觅旧痕。

苏轼	菩萨蛮
秋风湖上萧萧雨。
使君欲去还留住。
今日谩漫留君。
明朝愁杀人。
佳人千点泪。
洒向长河水。
不用敛双蛾。
路人啼更多。

苏轼	菩萨蛮
玉童西迓浮丘伯。
洞天冷落秋萧瑟。
不用许飞琼。
瑶台空月明。
清香凝夜宴。
借与韦郎看。
莫便向姑苏。
扁舟下五湖。

苏轼	菩萨蛮
天怜豪俊腰金晚。
故教月向松江满。
清景为淹留。
从君都占秋。
身闲惟有酒。
拭问清游首。
帝梦已遥思。
匆匆归去时。

苏轼	菩萨蛮
娟娟缺月西南落。
相思拨断琵琶索。
枕泪梦魂中。
觉来眉晕重。
华堂堆烛泪。
长笛吹《新水》。
醉客各西东。
应思陈孟公。

苏轼	菩萨蛮
玉笙不受朱唇暖。
离声凄咽胸填满。
遗痕几千秋。
恩留人不留。
他年京国酒。
泫泪攀枯柳。
莫唱短因缘。
长安远似天。

苏轼	菩萨蛮
画檐初挂弯弯月。
孤光未满先忧缺。
遥认玉帘钩。
天孙梳洗楼。
佳人言语好。
不顾求新巧。
此恨固应知。
愿人无别离。

苏轼	菩萨蛮
风回仙驭云开扇。
更阑月堕星河转。
枕上梦魂惊。
晓檐疏雨零。
相逢虽草草。
长共天难老。
终不羡人间。
人间日似年。

苏轼	菩萨蛮
城隅静女谁人见。
先生日夜歌彤管。
谁识蔡姬贤。
江南顾彦先。
先生那久困。
汤沐须名郡。
惟有谢夫人。
从来见拟伦。

苏轼	菩萨蛮
买田阳羡吾将老。
从来只为溪山好。
来往一虚舟。
聊随物外游。
有书仍懒著。
水调歌归去。
筋力不辞诗。
要须风雨时。

苏轼	菩萨蛮
落花闲院春衫薄。
薄衫春院闲花落。
迟日恨依依。
依依恨日迟。
梦回莺舌弄。
弄舌莺回梦。
邮便问人羞。
羞人问便邮。

苏轼	菩萨蛮
火云凝汗挥珠颗。
颗珠挥汗凝云火。
琼暖碧纱轻。
轻纱碧暖琼。
晕腮嫌枕印。
印枕嫌腮晕。
闲照晚妆残。
残妆晚照闲。

苏轼	菩萨蛮
峤南江浅红梅小。
小梅红浅江南峤。
窥我向疏篱。
篱疏向我窥。
老人行即到。
到即行人老。
离别惜残枝。
枝残惜别离。

苏轼	菩萨蛮
翠鬟斜幔云垂耳。
耳垂云幔斜鬟翠。
春晚睡昏昏。
昏昏睡晚春。
细花梨雪坠。
坠雪梨花细。
颦浅念谁人。
人谁念浅颦。

苏轼	菩萨蛮
柳庭风静人眠昼。
昼眠人静风庭柳。
香汗薄衫凉。
凉衫薄汗香。
手红冰碗藕。
藕碗冰红手。
郎笑藕丝长。
长丝藕笑郎。

苏轼	菩萨蛮
井桐双照新妆冷。
冷妆新照双桐井。
羞对井花愁。
愁花井对羞。
影孤怜夜永。
永夜怜孤影。
楼上不宜秋。
秋宜不上楼。

苏轼	菩萨蛮
雪花飞暖融香颊。
颊香融暖飞花雪。
欺雪任单衣。
衣单任雪欺。
别时梅子结。
结子梅时别。
归不恨开迟。
迟开恨不归。

苏轼	生查子
三度别君来，此别真迟暮。
白尽老髭须，明日淮南去。
酒罢月随人，泪湿花如雾。
後月逐君还，梦绕湖边路。

苏轼	翻香令
金炉犹暖麝煤残。
惜香更把宝钗翻。
重闻处，馀薰在，这一番、气味胜从前。
背人偷盖小蓬山。
更将沈水暗同然。
且图得，氤氲久，为情深、嫌怕断头烟。

苏轼	乌夜啼
莫怪归心甚速，西湖自有蛾眉。
若见故人须细说，白发倍当时。
小郑非常强记，二南依旧能诗。
更有鲈鱼堪切脍，儿辈莫教知。

苏轼	虞美人
定场贺老今何在。
几度新声改。
怨声坐使旧声阑。
俗耳只知繁手、不须弹。
断弦拭问谁能晓。
七岁文姬小。
拭教弹作辊雷声。
应有开元遗老、泪纵横。

苏轼	虞美人
归心正似三春草。
拭著莱衣小。
橘怀几日向翁开。
怀祖已文度、不归来。
禅心已断人间爱。
只有平交在。
笑论瓜葛一枰同。
看取灵光新赋、有家风。

苏轼	虞美人
湖山信是东南美。
一望弥千里。
使君能得几回来。
便使尊前醉倒、且徘徊。
沙河塘里灯初上。
水调谁家唱。
夜阑风静欲归时。
惟有一江明月、碧琉璃。

苏轼	虞美人
波声拍枕长淮晓。
隙月窥人小。
无情汴水自东流。
只载一船离恨、向西州。
竹溪花浦曾同醉。
酒味多於泪。
谁教风鉴在尘埃。
酝造一场烦恼、送人来。

苏轼	河满子
见说岷峨凄怆，旋闻江汉澄清。
但觉秋来归梦好，西南自有长城。
东府三人最少，西山八国初平。
莫负花溪纵赏，何妨药市微行。
拭问当垆人在否，空教是处闻名。
唱著子渊新曲，应须分外含情。

苏轼	哨遍
为米折腰，因酒弃家，口体交相累。
归去来，谁不遣君归。
觉从前皆非今是。
露未。
征夫指予归路，门前笑语喧童稚。
嗟旧菊都荒，新松暗老，吾年今已如此。
但小窗容膝闭柴扉。
策杖看孤云暮鸿飞。
云出无心，鸟倦知还，本非有意。
噫。
归去来兮。
我今忘我兼忘世。
亲戚无浪语，琴书中有真味。
步翠麓崎岖，泛溪窈窕，涓涓暗谷流春水。
观草木欣荣，幽人自感，吾生行且休矣。
念寓形宇内复几时。
不自觉皇皇欲何之。
委吾心、去留谁计。
神仙知在何处，富贵非吾志。
但知临水登山啸咏，自引壶觞自醉。
此生天命更何疑。
且乘流、遇坎还止。

苏轼	哨遍
睡起画堂，银蒜押帘，珠幕云垂地。
初雨歇，洗出碧罗天，正溶溶养花天气。
一霎暖风回芳草，荣光浮动，掩皱银塘水。
方杏靥匀酥，花吐绣，园林排比红翠。
见乳燕捎蝶过繁枝。
忽一线炉香逐游丝。
昼永人闲，独立斜阳，晚来情味。
便乘兴携将佳丽。
深入芳菲里。
拨胡琴语，轻拢慢捻总伶俐。
看紧约罗裙，急趣檀板，霓裳入破惊鸿起。
颦月临眉，醉霞横脸，歌声悠扬云际。
任满头红雨落花飞。
渐鹊楼西玉蟾低。
尚徘徊、未尽欢意。
君看今古悠悠，浮宦人间世。
这些百岁，光阴几日，三万六千而已。
醉乡路稳不妨行，但人生、要适情耳。

苏轼	点绛唇
我辈情锺，古来谁似龙山宴。
而今楚甸。
戏马馀飞观。
顾谓佳人，不觉秋强半。
筝声远。
鬓云吹乱。
愁入参差雁。

苏轼	点绛唇
不用悲秋，今年身健还高宴。
江村海甸。
总作空花观。
尚想横汾，兰菊纷相半。
楼船远。
白云飞乱。
空有年年雁。

苏轼	点绛唇
莫唱阳关，风流公子方终宴。
秦山禹甸。
缥缈真奇观。
北望平原，落日山衔半。
孤帆远。
我歌君乱。
一送西飞雁。

苏轼	点绛唇
醉漾轻舟，信流引到花深处。
尘缘相误。
无计花间住。
烟水茫茫，千里斜阳暮。
山无数。
乱红如雨。
不记来时路。

苏轼	点绛唇
月转乌啼，画堂宫徵生离恨。
美人愁闷。
不管罗衣褪。
清泪斑斑，挥断柔肠寸。
嗔人问。
背灯偷。
拭尽残妆粉。

苏轼	人娇
满院桃花，尽是刘郎未见。
於中更、一枝纤软。
仙家日月，笑人间春晚。
浓睡起，惊飞乱红千片。
密意难传，羞容易变。
平白地、为伊肠断。
问君终日，怎安排心眼。
须信道，司空自来见惯。

苏轼	人娇
白发苍颜，正是维摩境界。
空方丈、散花何碍。
朱唇箸点，更髻鬟生彩。
这些个，千生万生只在。
好事心肠，著人情态。
闲窗下、敛云凝黛。
明朝端午，待学纫兰为佩。
寻一首好诗，要书裙带。

苏轼	人娇
别驾来时，灯火荧煌无数。
向青琐、隙中偷觑。
元来便是，共采鸾仙侣。
方见了，管须低声说与。
百子流苏，千枝宝炬。
人间有、洞房烟雾。
春来何事，故抛人别处。
坐望断，楼中远山归路。

苏轼	诉衷情
钱塘风景古来奇。
太守例能诗。
先驱负弩何在，心已誓江西。
花尽後，叶飞时。
雨凄凄。
若为情绪，更问新官，向旧官啼。

苏轼	诉衷情
海棠珠缀一重重。
清晓近帘栊。
胭脂谁与匀淡，偏向脸边浓。
看叶嫩，惜花红。
意无穷。
如花似叶，岁岁年年，共占春风。

苏轼	诉衷情
小莲初上琵琶弦。
弹破碧云天。
分明绣阁幽恨，都向曲中传。
肤莹玉，鬓梳蝉。
绮窗前。
素蛾今夜，故故随人，似斗婵娟。

苏轼	更漏子
水涵空，山照市。
西汉二疏乡里。
新白发，旧黄金。
故人恩意深。
海东头，山尽处。
自古客槎来去。
槎有信，赴秋期。
使君行不归。

苏轼	华清引
平时十月幸兰汤。
玉甃琼梁。
五家车马如水，珠玑满路旁。
翠华一去掩方床。
独留烟树苍苍。
至今清夜月，依前过缭墙。

苏轼	桃源忆故人
华胥梦断人何处。
听得莺啼红树。
几点蔷薇香雨。
寂寞闲庭户。
暖风不解留花住。
片片著人无数。
楼上望春归去。
芳草迷归路。

苏轼	醉落魄・一斛珠
醉醒醒醉。
凭君会取这滋味。
浓斟琥珀香浮蚁。
一到愁肠，别有阳春意。
须将幕席为天地。
歌前起舞花前睡。
从他落魄陶陶里。
犹胜醒醒，惹得闲憔悴。

苏轼	醉落魄・一斛珠
分携如昨。
人生到处萍飘泊。
偶然相聚还离索。
多病多愁，须信从来错。
尊前一笑休辞却。
天涯同是伤沦落。
故山犹负平生约。
西望峨嵋，长羡归飞鹤。

苏轼	醉落魄・一斛珠
苍颜华发。
故山归计何时决。
旧交新贵音书绝。
惟有佳人，犹作殷勤别。
离亭欲去歌声咽。
潇潇细雨凉吹颊。
泪珠不用罗巾裛。
弹在罗衣，图得见时说。

苏轼	醉落魄・一斛珠
轻云微月。
二更酒醒船初发。
孤城回望苍烟合。
公子佳人，不记归时节。
巾偏扇坠藤床滑。
觉来幽梦无人说。
此生飘荡何时歇。
家在西南，长作东南别。

苏轼	谒金门
秋帷里。
长漏伴人无寐。
低玉枕凉轻绣被。
一番秋气味。
晓色又侵窗纸。
窗外鸡声初起。
声断几声还到耳。
已明声未已。

苏轼	谒金门
秋池阁。
风傍晓庭帘幕。
霜叶未衰吹未落。
半惊鸦喜鹊。
自笑浮名情薄。
似与世人疏略。
一片懒心双懒脚。
好教闲处著。

苏轼	谒金门
今夜雨。
断送一年残暑。
坐听潮声来别浦。
明朝何处去。
孤负金尊绿醑。
来岁今宵圆否。
酒醒梦回愁几许。
夜阑还独语。

苏轼	如梦令
水垢何曾相受。
细看两俱无有。
寄语揩背人，尽日劳君挥肘。
轻手。
轻手。
居士本来无垢。

苏轼	如梦令
自净方能净彼。
我自汗流呀气。
寄语澡浴人，且共肉身游戏。
但洗。
但洗。
俯为人间一切。

苏轼	如梦令
为向东坡传语。
人在玉堂深处。
别後有谁来，雪压小桥无路。
归去。
归去。
江上一犁春雨。

苏轼	如梦令
手种堂前桃李。
无限绿阴青子。
帘外百舌儿，惊起五更春睡。
居士。
居士。
莫望小桥流水。

苏轼	阳关曲
暮云收尽溢清寒。
银汗无声转玉盘。
此声此夜不长好，明月明年何处看。

苏轼	阳关曲
受降城下紫髯郎。
戏马台南旧战场。
恨君不取契丹首，金甲牙旗归故乡。

苏轼	阳关曲
济南春好雪初晴。
才到龙山马足轻。
使君莫忘霅溪女，还作《阳关》肠断声。

苏轼	减字木兰花
郑庄好客。
容我尊前先堕帻。
落笔生风。
籍籍声名不负公。
高山白早。
莹骨冰肤那解老。
从此南徐。
良夜清风月满湖。

苏轼	减字木兰花
云鬟倾倒。
醉倚阑干风月好。
凭仗相扶。
误入仙家碧玉壶。
连天衰草。
下走湖南西去道。
一舸姑苏。
便逐鸱夷去得无。

苏轼	减字木兰花
闽溪珍献。
过海云帆来似箭。
玉座金盘。
不贡奇葩四百年。
轻红酿白。
雅称佳人纤手擘。
骨细肌香。
恰是当年十八娘。

苏轼	减字木兰花
贤哉令尹。
三仕已之无喜愠。
我独何人。
犹把虚名玷搢绅。
不如归去。
二顷良田无觅处。
归去来兮。
待有良田是几时。

苏轼	减字木兰花
玉觞无味。
中有佳人千点泪。
学道忘忧。
一念还成不自由。
如今未见。
归去东园花似霰。
一语相开。
匹似当初本不来。

苏轼	减字木兰花
春光亭下。
流水如今何在也。
岁月如梭。
白首相看拟奈何。
故人重见。
世事年来千万变。
官况阑珊。
惭愧青松守岁寒。

苏轼	减字木兰花
惟熊佳梦。
释氏老君亲抱送。
壮气横秋。
未满三朝已食牛。
犀钱玉果。
利市平分沾四坐。
多谢无功。
此事如何到得侬。

苏轼	减字木兰花
晓来风细。
不会鹊声来报喜。
却羡寒梅。
先觉春风一夜来。
香笺一纸。
写尽回文机上意。
欲卷重开。
读遍千回与万回。

苏轼	减字木兰花
天台旧路。
应恨刘郎来又去。
别酒频倾。
忍听《阳关》第四声。
刘郎未老。
怀恋仙乡重得到。
只恐因循。
不见如今劝酒人。

苏轼	减字木兰花
双龙对起。
白甲苍髯烟雨里。
疏影微香。
下有幽人昼梦长。
湖风清软。
双鹊飞来争噪晚。
翠飐红倾。
时下凌宵百尺英。

苏轼	减字木兰花
琵琶绝艺。
年纪都来十一二。
拨弄么弦。
未解将心指下传。
主人小。
欲向东风先醉倒。
已属君家。
且更从容等待他。

苏轼	减字木兰花
春牛春杖。
无限春风来海上。
便与春工。
染得桃红似肉红。
春幡春胜。
一阵春风吹酒醒。
不似天涯。
卷起杨花似雪花。

苏轼	减字木兰花
云容皓白。
破晓玉英纷似织。
风力无端。
欲学杨花更耐寒。
相如未老。
梁苑犹能陪俊少。
莫惹闲愁。
且折江梅上小楼。

苏轼	减字木兰花
玉房金蕊。
宜在玉人纤手里。
淡月朦胧。
更有微微弄袖风。
温香熟美。
醉慢云鬟垂两耳。
多谢春工。
不是花红是玉红。

苏轼	减字木兰花
春庭月午。
摇荡香醪光欲舞。
步转迥廊。
半落梅花婉娩香。
轻云薄雾。
总是少年行乐处。
不似秋光。
只与离人照断肠。

苏轼	减字木兰花
天然宅院。
赛了千千并万万。
说与贤知。
表德元来是胜之。
今来十四。
海里猴儿奴子是。
要赌休痴。
六双骰儿六点儿。

苏轼	浣溪沙
风卷珠帘自上钩。
萧萧乱叶报新秋。
独携纤手上高楼。
缺月向人舒窈窕，三星当户照绸缪。
香生雾縠见纤柔。

苏轼	浣溪沙
山下兰芽短浸溪。
松间沙路净无泥。
萧萧暮雨子规啼。
谁道人生无再少，门前流水尚能西。
休将白发唱黄鸡。

苏轼	浣溪沙
西塞山边白鹭飞。
散花洲外片帆微。
桃花流水鳜鱼肥。
自庇一身青箬笠，相随到处绿蓑衣。
斜风细雨不须归。

苏轼	浣溪沙
覆块青青麦未苏。
江南云叶暗随车。
临皋烟景世间无。
雨脚半收檐断线，雪林初下瓦疏珠。
归来冰颗乱黏须。

苏轼	浣溪沙
醉梦醺醺晓未苏。
门前辘辘使君车。
扶头一盏怎生无。
废圃寒蔬挑翠羽，小槽春酒冻真珠。
清香细细嚼梅须。

苏轼	浣溪沙
雪里餐毡例姓苏。
使君载酒为回车。
天寒酒色转头无。
荐士已闻飞鹗表，报恩应不用蛇珠。
醉中还许揽桓须。

苏轼	浣溪沙
半夜银山上积苏。
朝来九陌带随车。
涛江烟渚一时无。
空腹有诗衣有结，湿薪如桂米如珠。
冻吟谁伴拈髭须。

苏轼	浣溪沙
万顷风涛不记苏。
雪晴江上麦千车。
但令人饱我愁无。
翠袖倚风萦柳絮，绛唇得酒烂樱珠。
尊前呵手镊霜须。

苏轼	浣溪沙
珠桧丝杉冷欲霜。
山城歌舞助凄凉。
且餐山色饮湖光。
共挽朱幡留半日，强揉青蕊作重阳。
不知明日为谁黄。

苏轼	浣溪沙
霜鬓真堪插拒霜。
哀弦危柱作《伊凉》。
暂时流转为风光。
未遣清尊空北海，莫因《长笛》赋山阳。
金钗玉腕泻鹅黄。

苏轼	浣溪沙
傅粉郎君又粉奴。
莫教施粉与施朱。
自然冰玉照香酥。
有客能为《神女赋》，凭君送与雪儿书。
梦魂东去觅桑榆。

苏轼	浣溪沙
菊暗荷枯一夜霜。
新苞绿叶照林光。
竹篱茅舍出青黄。
香雾噀人惊半破，清泉流齿怯初尝。
吴姬三日手犹香。

苏轼	浣溪沙
雪颔霜髯不自惊。
更将翦采发春荣。
羞颜未醉已先赪。
莫唱黄鸡并白发，且呼张丈唤殷兄。
有人归去欲卿卿。

苏轼	浣溪沙
料峭东风翠幕惊。
云何不饮对公荣。
水精盘莹玉鳞赪。
花影莫孤三夜月，朱颜未称五年兄。
翰林子墨主人卿。

苏轼	浣溪沙
照日深红暖见鱼。
连溪绿暗晚藏乌。
黄童白叟聚睢盱。
糜鹿逢人虽未惯，猿揉闻鼓不须呼。
归家说与采桑姑。

苏轼	浣溪沙
旋抹红妆看使君。
三三五五棘篱门。
相挨踏破蒨罗裙。
老幼扶携收麦社，乌鸢翔舞赛神村。
道逢醉叟卧黄昏。

苏轼	浣溪沙
麻叶层层苘叶光。
谁家煮蚕一村香。
隔篱娇语络丝娘。
垂白杖藜抬醉眼，捋青捣麨软饥肠。
问言豆叶几时黄。

苏轼	浣溪沙
簌簌衣巾落枣花。
村南村北响缲车。
牛衣古柳卖黄瓜。
酒困路长惟欲睡，日高人渴漫思茶。
敲门试问野人家。

苏轼	浣溪沙
软草平莎过雨新。
轻沙走马路无尘。
何时收拾耦耕身。
日暖桑麻光似泼，风来蒿艾气如薰。
使君元是此中人。

苏轼	浣溪沙
道字娇讹苦未成。
未应春阁梦多情。
朝来何事绿鬟倾。
彩索身轻长趁燕，红窗睡重不闻莺。
困人天气近清明。

苏轼	浣溪沙
缥缈危楼紫翠间。
良辰乐事古难全。
感时怀旧独凄然。
璧月琼枝空夜夜，菊花人貌自年年。
不知来岁与谁看。

苏轼	浣溪沙
桃李溪边驻画轮。
鹧鸪声里倒清尊。
夕阳虽好近黄昏。
香在衣裳妆在臂，水连芳草月连云。
几时归去不销魂。

苏轼	浣溪沙
四面垂杨十里荷。
问云何处最花多。
画楼南畔夕阳和。
天气乍凉人寂寞，光阴须得酒消磨。
且来花里听笙歌。

苏轼	浣溪沙
一别姑苏已四年。
秋风南浦送归船。
画帘重见水中仙。
霜鬓不须催我老，杏花依旧驻君颜。
夜阑相对梦魂间。

苏轼	浣溪沙
惟见眉间一点黄。
诏书催发羽书忙。
从教娇泪洗红妆。
上殿云宵生羽翼，论兵齿颊带风霜。
归来衫袖有天香。

苏轼	浣溪沙
长记鸣琴子贱堂。
朱颜绿发映垂杨。
如今秋鬓数茎霜。
聚散交游如梦寐，升沈闲事莫思量。
仲卿终不避桐乡。

苏轼	浣溪沙
风压轻云贴水飞。
乍晴池馆燕争泥。
沈郎多病不胜衣。
沙上不闻鸿雁信，竹间时听鹧鸪啼。
此情惟有落花知。

苏轼	浣溪沙
罗袜空飞洛浦尘。
锦袍不见谪仙人。
携壶藉草亦天真。
玉粉轻黄千岁药，雪花浮动万家春。
醉归江路野梅新。

苏轼	浣溪沙
白雪清词出坐间。
爱君才器两俱全。
异乡风景却依然。
可恨相逢能几日，不知重会是何年。
茱萸仔细更重看。

苏轼	浣溪沙
细雨斜风作晓寒。
淡烟疏柳媚晴滩。
入淮清洛渐漫漫。
雪沫乳花浮午盏，蓼茸蒿笋试春盘。
人间有味是清欢。

苏轼	浣溪沙
门外东风雪洒裾。
山头回首望三吴。
不应弹铗为无鱼。
上党从来天下脊，先生元是古之儒。
时平不用鲁连书。

苏轼	浣溪沙
惭愧今年二麦丰。
千畦细浪舞晴空。
化工馀力染夭红。
归去山公应倒载，阑街拍手笑儿童。
甚时名作锦薰笼。

苏轼	浣溪沙
芍药樱桃两斗新。
名园高会送芳辰。
洛阳初夏广陵春。
红玉半开菩萨面，丹砂浓点柳枝唇。
尊前还有个中人。

苏轼	浣溪沙
学画鸦儿正妙年。
阳城下蔡困嫣然。
凭君莫唱短因缘。
雾帐吹笙香袅袅，霜庭按舞月娟娟。
曲终红袖落双缠。

苏轼	浣溪沙
一梦江湖费五年。
归来风物故依然。
相逢一醉是前缘。
迁客不应常眊氉，使君为出小婵娟。
翠鬟聊著小诗缠。

苏轼	浣溪沙
轻汗微微透碧纨。
明朝端午浴芳兰。
流香涨腻满晴川。
彩线轻缠红玉臂，小符斜挂绿云鬟。
佳人相见一千年。

苏轼	浣溪沙
徐邈能中酒圣贤。
刘伶席地幕青天。
潘郎白璧为谁连。
无可奈何新白发，不如归去旧青山。
恨无人借买山钱。

苏轼	浣溪沙
倾盖相逢胜白头。
故山空复梦松楸。
此心安处是菟裘。
卖剑买牛吾欲老，乞浆得酒更何求。
愿为辞社宴春秋。

苏轼	浣溪沙
炙手无人傍屋头。
萧萧晚雨脱梧楸。
谁怜季子敞貂裘。
顾我已无当世望，似君须向古人求。
岁寒松柏肯惊秋。

苏轼	浣溪沙
画隼横江喜再游。
老鱼跳槛识清讴。
流年未肯付东流。
黄菊篱边无怅望，白云乡里有温柔。
挽回霜鬓莫教休。

苏轼	双荷叶・忆秦娥
双溪月。
清光遍照双荷叶。
双荷叶。
红心未偶，绿衣偷结。
背风迎雨流珠滑。
轻舟短棹先秋折。
先秋折。
烟鬟未上，玉杯微缺。

苏轼	皂罗特髻
采菱拾翠，算似此佳名，阿谁消得。
采菱拾翠，称使君知客。
千金买、采菱拾翠，更罗裙、满把珍珠结。
采菱拾翠，正髻鬟初合。
真个、采菱拾翠，但深怜轻拍。
一双手、采菱拾翠，绣衾下、抱著俱香滑。
采菱拾翠，待到京寻觅。

苏轼	调笑令
渔父。
渔父。
江上微风细雨。
青蓑黄箬裳衣。
红酒白鱼暮归。
归暮。
归暮。
长笛一声何处。

苏轼	调笑令
归雁。
归雁。
饮啄江南南岸。
将飞却下盘桓。
塞外春来苦寒。
寒苦。
寒苦。
藻荇欲生且住。

苏轼	荷华媚
霞苞电荷碧。
天然地、别是风流标格。
重重青盖下，千娇照水，好红红白白。
每怅望、明月清风夜，甚低迷不语，妖邪无力。
终须放、船儿去，清香深处住，看伊颜色。

苏轼	青玉案
三年枕上吴中路。
遣黄耳、随君去。
若到松江呼小渡。
莫惊鸥鹭，四桥尽是，老子经行处。
辋川图上看春暮。
常记高人右丞句。
作个归期天已许。
春衫犹是，小蛮针线，曾湿西湖雨。

苏轼	渔家傲
些小白须何用染。
几人得见星星点。
作郡浮光虽似箭。
君莫厌。
也应胜我三年贬。
我欲自嗟还不敢。
向来三郡宁非忝。
婚嫁事稀年冉冉。
知有渐。
千钧重担从头减。

苏轼	江城子
前瞻马耳九仙山。
碧连天。
晚云闲。
城上高台，真个是超然。
莫使匆匆云雨散，今夜里，月婵娟。
小溪鸥鹭静联拳。
去翩翩。
点轻烟。
人事凄凉，回首便他年。
莫忘使君歌笑处，垂柳下，矮槐前。

苏轼	江城子
墨云拖雨过西楼。
水东流。
晚烟收。
柳外残阳，回照动帘钩。
今夜巫山真个好，花未落，酒新。
美人微笑转星眸。
月华羞。
捧金瓯。
歌扇萦风，吹散一春愁。
拭问江南诸伴侣，谁似我，醉扬州。

苏轼	南乡子
未倦长卿游。
漫舞夭歌烂不收。
不是使君能矫世，谁留。
教有琼梳脱麝油。
香粉镂金球。
花艳红笺笔欲流。
从此丹唇并皓齿，清柔。
唱遍山东一百州。

苏轼	南乡子
绣鞅玉环游。
灯晃帘疏笑却收。
久立香车催欲上，还留。
更且檀唇点杏油。
花遍《六幺》毬。
面旋回风带雪流。
春入腰肢金缕细，轻柔。
种柳应须柳柳州。

苏轼	菩萨蛮
娟娟侵鬓妆痕浅。
双颦相媚弯如翦。
一瞬百般宜。
无论笑与啼。
酒阑思翠被。
特故腾腾地。
生怕促归轮。
微波先注人。

苏轼	菩萨蛮
涂香莫惜莲承步。
长愁罗袜凌波去。
只见舞迥风。
都无行处踪。
偷穿宫样稳。
并立双趺困。
纤妙说应难。
须从掌上看。

苏轼	菩萨蛮
玉环坠耳黄金饰。
轻衫罩体香罗碧。
缓步困春醪。
春融脸上桃。
花钿从委地。
谁与郎为意。
常爱月华清。
此时憎月明。

苏轼	蝶恋花
别酒劝君君一醉。
清润潘郎，又是何郎婿。
记取钗头新利市。
莫将分付东邻子。
回首长安佳丽地。
三十年前，我是风流帅。
为向青楼寻旧事。
花枝缺处馀名字。

苏轼	蝶恋花
泛泛东风初破五。
江柳微黄，万万千千缕。
佳气郁葱来绣户。
当年江上生奇女。
一盏寿觞谁与举。
三个明珠，膝上王文度。
放尽穷鳞看圉圉。
天公为下曼陀雨。

苏轼	浣溪沙
入袂轻风不破尘。
玉簪犀璧醉佳辰。
一番红粉为谁新。
团扇只堪题往事，新丝那解系行人。
酒阑滋味思残春。

苏轼	浣溪沙
几共查梨到雪霜。
一经题品便生光。
木奴何处避雌黄。
北客有来初未识，南金无价喜新尝。
含滋嚼句齿牙香。

苏轼	浣溪沙
山色横侵蘸晕霞。
湘川风静吐寒花。
远林屋散尚啼鸦。
梦到故园多少路，酒醒南望隔天涯。
月明千里照平沙。

苏轼	减字木兰花
神闲意定。
万籁收声天地静。
玉指冰弦。
未动宫商意已传。
悲风流水。
写处寥寥千古意。
归去无眠。
一夜馀音在耳边。

苏轼	减字木兰花
银铮旋品。
不用缠头千尺锦。
妙思如泉。
一洗闲愁十五年。
为公少止。
起舞属公《公莫》起。
风里银山。
摆撼鱼龙我自闲。

苏轼	减字木兰花
柔和性气。
雅称佳名呼懿懿。
解舞能讴。
绝妙年中有品流。
眉长眼细。
淡淡梳妆新绾髻。
懊恼风情。
春著花枝百态生。

苏轼	减字木兰花
莺初解语。
最是一年春好处。
微雨如酥。
草色遥看近却无。
休辞醉倒。
花不看开人易老。
莫待春回。
颠倒红英间绿苔。

苏轼	减字木兰花
江南游女。
问我何年归得去。
雨细风微。
雨足如霜挽衣。
江亭夜语。
喜见京华新样舞。
莲步轻飞。
迁客今朝始是归。

苏轼	减字木兰花
娇多媚。
体柳轻盈千万态。
主尤宾。
敛黛含喜又嗔。
徐君乐饮。
笑谑从伊情意恁。
脸嫩敷红。
花倚朱阑裹住风。

苏轼	减字木兰花
双鬟绿坠。
娇眼横波眉黛翠。
妙舞蹁跹。
掌上身轻意态妍。
曲穷力困。
笑倚人旁香喘喷。
老大逢欢。
昏眼犹能仔细看。

苏轼	减字木兰花
天真雅丽。
容态温柔心性慧。
响亮歌喉。
遏住行云翠不收。
妙词佳曲。
啭出新声能断续。
重客多情。
满劝金卮玉手擎。

苏轼	南歌子
见说东园好，能消北客愁。
虽非吾土且登楼。
行尽江南南岸、此淹留。
短日明枫缬，清霜暗菊逑。
流年回首付东流。
凭仗挽回潘鬓、莫教秋。

苏轼	如梦令
城上层楼叠。
城下清淮古汴。
举手揖吴云，人与暮天俱远。
魂断。
魂断。
後夜松江月满。

苏轼	瑞鹧鸪
城头月落尚啼乌。
朱舰红船早满湖。
鼓吹未容迎五马，水云先已漾双凫。
映山黄帽螭头舫，夹岸青烟鹊尾炉。
老病逢春只思睡，独求僧榻寄须臾。

苏轼	临江仙
谁道东阳都瘦损，凝然点漆精神。
瑶林终自隔风尘，试看披鹤氅，仍是谪仙人。
省可清言挥玉麈，真须保器全真。
风流何似道家纯。
不应同蜀客，惟爱卓文君。

苏轼	少年游
玉肌铅粉傲秋霜。
准拟凤呼凰。
伶伦不见，清香未吐，且糠秕吹扬。
到处成双君独只，空无数、烂文章。
一点香檀，谁能借箸，无复似张良。

苏轼	一斛珠
洛城春晚。
垂杨乱掩红楼半。
小池轻浪纹如篆。
烛下花前，曾醉离歌宴。
自惜风流云雨散。
关山有限情无限。
待君重见寻芳伴。
为说相思、目断西楼燕。

苏轼	点绛唇
闲倚胡床，庾公楼外峰千朵。
与谁同坐。
明月清风我。
别乘一来，有唱应须和。
还知麽。
自从添个。
风月平分破。

苏轼	点绛唇
红杏飘香，柳含烟翠拖轻缕。
水边朱户。
尽卷黄昏雨。
烛影摇风，一枕伤春绪。
归不去。
凤楼何处。
芳草迷归路。

苏轼	虞美人
持杯遥劝天边月。
愿月圆无缺。
持杯复更劝花枝。
且愿花枝长在、莫离披。
持杯月下花前醉。
休问荣枯事。
此欢能有几人知。
对酒逢花不饮、待何时。

苏轼	天仙子
走马探花花发未。
人与化工俱不易。
千回来绕百回看，蜂作婢。
莺为使。
谷雨清明空屈指。
白发卢郎情未已。
一夜翦刀收玉蕊。
尊前还对断肠红，人有泪。
花无意。
明日酒醒应满地。

苏轼	满庭芳
归去来兮，清溪无底，上有千仞嵯峨。
画楼东畔，天远夕阳多。
老去君恩未报，空回首、弹铗悲歌。
船头转，长风万里，归马驻平坡。
无何。
何处有，银潢尽处，天女停梭。
问何事人间，久戏风波。
顾谓同来稚子，应烂汝、腰下长柯。
青衫破，群仙笑我，千缕挂烟蓑。

苏轼	南乡子
千骑试春游。
小雨如酥落便收。
能使江东归老客，迟留。
白酒无声滑泻油。
飞火乱星逑。
浅黛横波翠欲流。
不似白云乡外冷，温柔。
此去淮南第一州。

苏轼	浣溪沙
缥缈红妆照浅溪。
薄云疏雨不成泥。
送君何处古台西。
废沼夜来秋水满，茂林深处晚莺啼。
行人肠断草凄迷。

苏轼	浣溪沙
阳羡姑苏已买田。
相逢谁信是前缘。
莫教便唱水如天。
我作洞霄君作守，白头相对故依然。
西湖知有几同年。

苏轼	减字木兰花
空床响琢。
花上春禽冰上雹。
醉梦尊前。
惊起湖风入坐寒。
转关镬索。
春水流弦霜入拨。
月堕更阑。
更请宫高奏独弹。

苏轼	减字木兰花
回风落景。
散乱东墙疏竹影。
满坐清微。
入袖寒泉不湿衣。
梦回酒醒。
百尺飞澜鸣碧井。
雪洒冰麾。
散落佳人白玉肌。

苏轼	减字木兰花
海南奇宝。
铸出团团如栲栳。
曾到昆仑。
乞得山头玉女盆。
绛州王老。
百岁痴顽推不倒。
海口如门。
一派黄流已电奔。

苏轼	行香子
北望平川。
野水荒湾。
共寻春、飞步孱颜。
和风弄袖，香雾萦鬟。
正酒酣时，人语笑，白云间。
飞鸿落照，相将归去，澹娟娟、玉宇清闲。
何人无事，宴坐空山。
望长桥上，灯火乱，使君还。

苏轼	画堂春
柳花飞处麦摇波。
晚湖净鉴新磨。
小舟飞棹去如梭。
齐唱采菱歌。
平野水云溶漾，小楼风日晴和。
济南何在暮云多。
归去奈愁何。

苏轼	浣溪沙
花满银塘水漫流。
犀槌玉板奏《凉州》。
顺风环佩过秦楼。
远汉碧云轻漠漠，今宵人在鹊桥头。
一声敲彻绛河秋。

苏轼	好事近
烟外倚危楼，初见远灯明灭。
却跨玉虹归去，看洞天星月。
当时张范风流在，况一尊浮雪。
莫问世间何事，与剑头微吷。

苏轼	占春芳
红杏了，夭桃尽，独自占春芳。
不比人间兰麝，自然透骨生香。
对酒莫相忘。
似佳人、兼合明光。
只忧长笛吹花落，除是宁王。

苏轼	南歌子
云鬓裁新绿，霞衣曳晓红。
待歌凝立翠筵中。
一朵彩云何事、下巫峰。
趁拍鸾飞镜，回身燕漾空。
莫翻红袖过帘栊。
怕被杨花句引、嫁东风。

苏轼	浪淘沙
昨日出东城。
拭探春情。
墙头红杏暗如倾。
槛内群芳芽未吐，早已回春。
绮陌敛香尘。
雪霁前村。
东君用意不辞辛。
料想春光先到处，吹绽梅英。

苏轼	木兰花令
元宵似是欢游好。
何况公庭民讼少。
万家游赏上春台，十里神仙迷海岛。
平原不似高阳傲。
促席雍容陪语笑。
坐中有客醉多情，不惜玉山拼醉倒。

苏轼	木兰花令
经旬未识东君信。
一夕薰风来解愠。
红绡衣薄麦秋寒，绿绮韵低梅雨润。
瓜头绿染山光嫩。
弄色金桃新傅粉。
日高慵卷水晶帘，犹带春醪红玉困。

苏轼	木兰花令
高平四面开雄垒。
三月风光初觉媚。
园中桃李使君家，城上亭台游客醉。
歌翻《杨柳》金尊沸。
饮散凭阑无限意。
云深不见玉关遥，草细山重残照里。

苏轼	虞美人
冰肌自是生来瘦。
那更分飞後。
日长帘暮望黄昏。
及至黄昏时候、转销魂。
君还知道相思苦。
怎忍抛奴去。
不辞迢递过关山。
只恐别郎容易、见郎难。

苏轼	虞美人
深深庭院清明过。
桃李初红破。
柳丝搭在玉阑干。
帘外潇潇微雨、做轻寒。
晚晴台榭增明媚。
已拼花前醉。
更阑人静月侵廊。
独自行来行去、好思量。

苏轼	临江仙
昨夜渡江何处宿，望中疑是秦淮。
月明谁起笛中哀。
多情王谢女，相逐过江来。
云雨未成还又散，思量好事难谐。
凭陵急桨两相催。
想伊归去後，应似我情怀。

苏轼	蝶恋花
春事阑珊芳草歇。
客里风光，又过清明节。
小院黄昏人忆别。
落红处处闻啼鴂。
咫尺江山分楚越。
目断魂销，应是音尘绝。
梦破五更心欲折。
角声吹落梅花月。

苏轼	蝶恋花
记得画屏初会遇。
好梦惊回，望断高唐路。
燕子双飞来又去。
纱窗几度春光暮。
那日绣帘相见处。
低眼佯行，笑整香云缕。
敛尽春山羞不语。
人前深意难轻诉。

苏轼	蝶恋花
昨夜秋风来万里。
月上屏帏，冷透人衣袂。
有客抱衾愁不寐。
那堪玉漏长如岁。
羁舍留连归计未。
梦断魂销，一枕相思泪。
衣带渐宽无别意。
新书报我添憔悴。

苏轼	蝶恋花
雨霰疏疏经泼火。
巷陌秋千。
犹未清明过。
杏子梢头香蕾破。
淡红褪白胭脂涴。
苦被多情相折挫。
病绪厌厌，浑似年时个。
绕遍回廊还独坐。
月笼云暗重门锁。

苏轼	蝶恋花
蝶懒莺慵春过半。
花落狂风，小院残红满。
午醉未醒红日晚。
黄昏帘暮无人卷。
云鬓蓬松眉黛浅。
总是愁媒，欲诉谁消遣。
未信此情难系绊。
杨花犹有东风管。

苏轼	渔家傲
临水纵横回晚鞚。
归来转觉情怀动。
梅笛烟中闻几弄。
秋阴重。
西山雪淡云凝冻。
美酒一杯谁与共。
尊前舞雪狂歌送。
腰跨金鱼旌旆拥。
将何用。
只堪妆点浮生梦。

苏轼	江城子
腻红匀脸衬檀唇。
晚妆新。
暗伤春。
手拈花枝，谁会两眉颦。
连理带头双□□，留待与、个中人。
淡烟笼月绣帘阴。
画堂深。
夜沈沈。
谁道□□，□系得人心。
一自绿窗偷见後，便憔悴、到如今。

苏轼	祝英台近
挂轻帆，飞急桨，还过钓台路。
酒病无聊，枕听鸣橹。
断肠簇簇云山，重重烟树，回首望、孤城何处。
闲离阻。
谁念萦损襄王，何曾梦云雨。
旧恨前欢，心事两无据。
要知欲见无由，痴心犹自，倩人道、一声传语。

苏轼	雨中花慢
邃院重帘何处，惹得多情，愁对风光。
睡起酒阑花谢，蝶乱蜂忙。
今夜何人，吹笙北岭，待月西厢。
空怅望处，一株红杏，斜倚低墙。
羞颜易变，傍人先觉，到处被著猜防。
谁信道，些儿恩爱，无限凄凉。
好事若无间阻，幽欢却是寻常。
一般滋味，就中香美，除是偷尝。

苏轼	雨中花慢
嫩脸羞蛾，因甚化作行云，却返巫阳。
但有寒灯孤枕，皓月空床。
长记当初，乍谐云雨，便学鸾凰。
又岂料、正好三春桃李，一夜风霜。
丹青□画，无言无笑，看了漫结愁肠。
襟袖上，犹存残黛，渐减馀香。
一自醉中忘了，奈何酒後思量。
算应付你，枕前珠泪，万点千行。

苏轼	念奴娇
凭高眺远，见长空万里，云无留迹。
桂魄飞来光射处，冷浸一天秋碧。
玉宇琼楼，乘鸾来去，人在清凉国。
江山如画，望中烟树历历。
我醉拍手狂歌，举杯邀月，对影成三客。
起舞徘徊风露下，今夕不知何夕。
便欲乘风，翻然归去，何用骑鹏翼。
水晶宫里，一声吹断横笛。

苏轼	水龙吟
小沟东接长江，柳堤苇岸连云际。
烟村潇洒，人闲一哄，渔樵早市。
永昼端居，寸阴虚度，了成何事。
但丝莼玉藕，珠粳锦鲤，相留恋，又经岁。
因念浮丘旧侣，惯瑶池、羽觞沈醉。
青鸾歌舞，铢衣摇曳，壶中天地。
飘堕人间，步虚声断，寒露风细。
抱素琴，独向银蟾影里，此怀难寄。

苏轼	水龙吟
露寒烟冷蒹葭老，天外征鸿寥唳。
银河秋晚，长门灯悄，一声初至。
应念潇湘，岸遥人静，水多菰米。
□望极平田，徘徊欲下，依前被、风惊起。
须信衡阳万里。
有谁家、锦书遥寄。
万重云外，斜行横阵，才疏又缀。
仙掌月明，石头城下，影摇寒水。
念征衣未捣，佳人拂杵，有盈盈泪。

苏轼	渔父・渔歌子
渔父饮，谁家去。
鱼蟹一时分付。
酒无多少醉为期，彼此不论钱数。

苏轼	渔父・渔歌子
渔父醉，蓑衣舞。
醉里却寻归路。
轻舟短棹任斜横，醒後不知何处。

苏轼	渔父・渔歌子
渔父醒，春江午。
梦断落花飞絮。
酒醒还醉醉还醒，一笑人间今古。

苏轼	渔父・渔歌子
渔父笑，轻鸥举。
漠漠一江风雨。
江边骑马是官人，借我孤舟南渡。

苏轼	醉翁操
琅然。
清圜。
谁弹。
响空山。
无言。
惟翁醉中知其天。
月明风露娟娟。
人未眠。
荷蒉过山前。
曰有心也哉此贤。
醉翁啸咏，声和流泉。
醉翁去後，空有朝吟夜怨。
山有时而童巅。
水有时而回川。
思翁无岁年。
翁今为飞仙。
此意在人间。
拭听徽外三两弦。

苏轼	导引
帝城父老，三岁望尧心。
天远玉楼深。
龙颜仿佛笙箫远，肠断属车音。
离宫春色琐瑶林。
云阙海沈沈。
遗民犹唱当时曲，秋雁起汾阴。

苏轼	导引
经文纬武，十有九年中。
遗烈震羌戎。
渭桥夹道千君长，犹是建元功。
西瞻温洛与神崧。
莲宇照琼宫。
人间俯仰成今古，流泽自无穷。

苏轼	瑶池燕
飞花成阵。
春心困。
寸寸。
别肠多少愁闷。
无人问。
偷啼自。
残妆粉。
抱瑶琴、寻出新韵。
玉纤趁。
南风来解幽愠。
低云鬟、眉峰敛晕。
娇和恨。

苏轼	千秋岁
岛边天外。
未老身先退。
珠泪溅，丹衷碎。
声摇苍玉佩。
色重黄金带。
一万里。
斜阳正与长安对。
道远谁云会。
罪大天能盖。
君命重，臣节在。
新恩犹可觊。
旧学终难改。
吾已矣。
乘桴且恁浮於海。

苏轼	减字木兰花
凭谁妙笔。
横扫素缣三百尺。
天下应无。
此是钱塘湖上图。
一般奇绝。
云淡天高秋夜月。
费尽丹青。
只这些儿画不成。

苏轼	失调名
高安更过几重山。

苏轼	失调名
过湖携手屡沾襟。

苏轼	失调名
谁教幽梦里，插他花。

苏轼	菩萨蛮
湿云不动溪桥冷。
嫩寒初透东风影。
桥下水声长。
一枝和月香。
人怜花似旧。
花比人应瘦。
莫凭小栏干。
夜深花正寒。

苏轼	踏青游
□火初晴，绿遍禁池芳草。
斗锦绣、火城驰道。
踏青游，拾翠惜，袜罗弓小。
莲步袅。
腰支佩兰轻妙。
行过上林春好。
今困天涯，何限旧情相恼。
念摇落、玉京寒早。
任刘郎、目断蓬山难到。
仙梦杳。
良宵又过了。
楼台万家清晓。

苏轼	阮郎归
歌停檀板舞停鸾。
高阳饮兴阑。
兽烟喷尽玉壶乾。
香分小凤团。
雪浪浅，露珠圆。
捧瓯春笋寒。
绛纱笼下跃金鞍。
归时人倚栏。

苏轼	西江月
马趁香微路远，沙笼月淡烟斜。
渡波清彻映妍华。
倒绿枝寒凤挂。
挂凤寒枝绿倒，华妍映彻清波。
渡斜烟淡月笼沙。
远路微香趁马。

苏轼	失调名
拼沈醉、金荷须满。
怕年年此际，催归禁，侍黄柑宴。

苏轼	踏莎行
山秀芙蓉，溪明罨画。
真游洞穴沧波下。
临风慨想斩蛟灵，长桥千载犹横跨。
解佩投簪，求田问舍。
黄鸡白酒渔樵社。
元龙非复少时豪，耳根洗尽功名话。

苏轼	踏莎行
这个秃奴，修行忒煞。
云山顶上空持戒。
一从迷恋玉楼人，鹑衣百结浑无奈。
毒手伤人，花容粉碎。
空空色色今何在。
臂间刺道苦相思，这回还了相思债。

苏轼	失调名
寂寂珠帘蛛网满。

苏轼	定风波
闲卧藤床观社柳。

苏轼	定风波
子瞻书困点新茶。

苏轼	失调名
唤起离情，慵推孤枕。

苏轼	失调名
山头望，波光泼眼。

苏轼	水调歌・水调
我歌月徘徊，我舞影凌乱。

苏轼	失调名
揭起裙儿，一阵油盐酱醋香。

苏轼	鹧鸪天
罗带双垂画不成。
人娇态最轻盈。
酥胸斜抱天边月，玉手轻弹水面冰。
无限事，许多情。
四弦丝竹苦丁宁。
饶君拨尽相思调，待听梧桐叶落声。

苏轼	西江月
碧雾轻笼两凤，寒烟淡拂双鸦。
为谁流睇不归家。
错认门前过马。
有意偷回笑眼，无言强整衣纱。
刘郎一见武陵花。
从此春心荡也。

赵	夜行船
今夜阴云初霁。
画帘外、月华如水。
露霭晴空，风吹高树，满院中秋意。
皎皎蟾光当此际。
怎奈何、不成况味。
莫近檐间，休来窗上，且放离人睡。

郭讵	河传
大官无闷。
刚被傍人、竟来相问。
又难为□□敷臣。
且只将、甘草论。
朴消大戟并银粉。
疏风紧。
甘草闲相混。
及至下来，转杀他人。
尔甘草、有一分。

李之仪	水龙吟
晚来轻拂，游云尽卷，霁色寒相射。
银潢半掩，秋毫欲数，分明不夜。
玉传声，羽衣催舞，此欢难借。
凛清辉，但觉圆光照影，冰壶莹、真无价。
闻道水晶宫殿，蕙炉薰、珠帘高挂。
琼枝半倚，瑶觞更劝，莺娇燕姹。
目断魂飞，翠萦红绕，空吟小砑。
想归来醉里，鸾篦凤朵，倩何人卸。

李之仪	蓦山溪
神仙院宇，记得春归後。
蜂蝶不胜闲，惹残香、萦纡深透。
玉徽指稳，别是一般情，方永昼。
因谁瘦。
都为天然秀。
桐阴未减，独自携芳酎。
再弄想前欢，拊金樽、何时似旧。
凭谁说与，潘鬓转添霜，飞陇首。
云将皱。
应念相思久。

李之仪	蓦山溪
金柔火老，欲避几无地。
谁借一檐风，锁幽香、清邃。
瑶阶珠砌，如膜遇金篦，流水外，落花前，岂是人能致。
擘鳞泛玉，笑语皆真类。
惆怅月边人，驾云、何方适意。
么弦咽处，空感旧时声，兰易歇，恨偏长，魂断成何事。

李之仪	蓦山溪
蛾眉亭上，今日交冬至。
已报一阳生，更佳雪、因时呈瑞。
匀飞密舞，都是散天花，山不见，水如山，浑在冰壶里。
平生选胜，到此非容易。
弄月与燃犀，漫劳神、徒能惊世。
争如此际，天意巧相符，须痛饮，庆难逢，莫诉厌厌醉。

李之仪	蓦山溪
晚来寒甚，密雪穿庭户。
如在广寒宫，惊满目、瑶林琼树。
佳人乘兴，应是得欢多，泛新声，催金盏，别有留心处。
争知这里，没个人言语。
拨尽火边灰，搅愁肠、飞花舞絮。
凭谁子细，说与此时情，欢暂歇，酒微醺，还解相思否。

李之仪	满庭芳
一到江南，三逢此夜，举头羞见婵娟。
黯然怀抱，特地遣谁宽。
分外清光泼眼，迷滉漾、无计拘拦。
天如洗，星河尽掩，全胜异时看。
佳人，还忆否，年时此际，相见方难。
谩红绫偷寄，孤被添寒。
何事佳期再睹，翻怅望、重叠关山。
归来呵，休教独自，肠断对团圆。

李之仪	满庭芳
花陌千条，珠帘十里，梦中还是扬州。
月斜河汉，曾记醉歌楼。
谁赋红绫小砑，因飞絮、天与风流。
春常在，仙源路隔，空自泛渔舟。
新秋。
初雨过，龙团细碾，雪乳浮瓯。
问殷勤何处，特地相留。
应念长门赋罢，消渴甚、无物堪酬。
情无尽，金扉玉榜，何日许重游。

李之仪	玉蝴蝶
坐久灯花开尽，暗惊风叶，初报霜寒。
冉冉年华催暮，颜色非丹。
搅回肠、蛩吟似织，留恨意、月彩如摊。
惨无欢。
篆烟萦素，空转雕盘。
何难。
别来几日，信沈鱼鸟，情满关山。
耳边依约，常记巧语绵蛮。
聚愁窠、蜂房未密，倾泪眼、海水犹悭。
奄更阑。
渐移银汉，低泛帘颜。

李之仪	早梅芳・喜迁莺
雪初销，斗觉寒将变。
已报梅梢暖。
日边霜外，迤逦枝条自柔软。
嫩苞匀点缀，绿萼轻裁剪。
隐深心，未许清香散。
渐融和，开欲遍。
密处疑无间。
天然标韵，不与群花斗深浅。
夕阳波似动，曲水风犹懒。
最销魂，弄影无人见。

李之仪	谢池春
残寒销尽，疏雨过、清明後。
花径敛馀红，风沼萦新皱。
乳燕穿庭户，飞絮沾襟袖。
正佳时，仍晚昼。
著人滋味，真个浓如酒。
频移带眼，空只恁、厌厌瘦。
不见又思量，见了还依旧。
为问频相见，何似长相守。
天不老，人未偶。
且将此恨，分付庭前柳。

李之仪	怨三三
清溪一派泻揉蓝。
岸草毵毵。
记得黄鹂语画檐。
唤狂里、醉重三。
春风不动垂帘。
似三五、初圆素蟾。
镇泪眼廉纤。
何时歌舞，再和池南。

李之仪	春光好
霜压晓，月收阴。
斗寒深。
看尽烛花金鸭冷，卷残衾。
卯酒从谁细酌，馀香无计重寻。
空把夜来相见梦，写文琴。

李之仪	千秋岁
深帘静昼。
绰约闺房秀。
叩衣楚制飞文绣。
凝脂肤理腻，削玉腰围瘦。
闲舞袖。
回身昵语凭肩久。
眉压横波皱。
歌断青青柳。
钗遽擘，壶频叩。
鬓凄清镜雪，泪涨芳樽酒。
难再偶。
沈沈梦峡雪归後。

李之仪	千秋岁
柔肠寸折。
解袂留清血。
蓝桥动是经年别。
掩门春絮乱，枕秋蛩咽。
檀篆灭。
鸳衾半拥空床月。
妆镜分来缺。
尘污菱花洁。
嘶骑远，鸣机歇。
密封书锦字，巧绾香囊结。
芳信绝。
东风半落梅梢雪。

李之仪	千秋岁
万红暄昼。
占尽人间秀。
怎生图画如何绣。
宜推萧史伴，消得东阳瘦。
垂窄袖。
花前镇忆相携久。
泪裛回纹皱。
好在章台柳。
洞户隔，凭谁叩。
寄声虽有雁，会面难同酒。
无计偶。
萧萧暮雨黄昏後。

李之仪	千秋岁
休嗟磨折。
看取罗巾血。
殷勤且话经年别。
庭花番怅望，檐雨同呜咽。
明半灭。
灯光夜夜多如月。
无复伤离缺。
共保冰霜洁。
不断梦，从今歇。
收回书上絮，解尽眉头结。
犹未绝。
金徽泛处应能雪。

李之仪	千秋岁
中秋才过，又是重阳到。
露乍冷，寒将报。
绿香摧渚芰，黄密攒庭草。
人未老。
蓝桥漫促霜砧捣。
照影兰缸晕，破户银蟾小。
樽在眼，从谁倒。
强铺同处被，愁却欢时帽。
须信道。
狂心未歇情难老。

李之仪	千秋岁
深秋庭院，残暑全消退。
天幕迥，云容碎。
地偏人罕到，风惨寒微带。
初睡起，翩翩戏蝶飞成对。
叹息谁能会。
犹记逢倾盖。
情暂遣，心常在。
沈沈音信断，冉冉光阴改。
红日晚，仙山路隔空云海。

李之仪	临江仙
知有阆风花解语，从来只许传闻。
光明休咏汉宫新。
拥身疑有月，衬步恨无云。
莫把金樽容易劝，坐来几度销魂。
不知仙骨在何人。
好将千岁日，占断四时春。

李之仪	临江仙
九十日春都过了，寻常偶到江皋。
水容山态两相饶。
草平天一色，风暖燕双高。
酒病厌厌何计那，飞红更送无聊。
莺声又似耳边娇。
难回巫峡梦，空恨武陵桃。

李之仪	江神子・江城子
恼人天气雪消时。
落梅飞。
日初迟。
小阁幽窗，时节听黄鹂。
新洗头来娇困甚，才试著，夹罗衣。
木梨花拂淡燕脂。
翠云敧。
敛双眉。
月浅星深，天淡玉绳低。
不道有人肠断也，浑不语，醉如痴。

李之仪	江神子・江城子
今宵莫惜醉颜红。
十分中。
且从容。
须信欢情，回首似旋风。
流落天涯头白也，难得是，再相逢。
十年南北感征鸿。
恨应同。
苦重重。
休把愁怀，容易便书空。
只有琴樽堪寄老，除此外，尽蒿蓬。

李之仪	江神子・江城子
阑干掐遍等新红。
酒频中。
恨匆匆。
投得花开，还报夜来风。
惆怅春光留不住，又何似，莫相逢。
月窗何处想归鸿。
与谁同。
意千重。
婉思柔情，一旦总成空。
仿佛么弦犹在耳，应为我，首如蓬。

李之仪	清平乐
西江霜後，万点暄晴昼。
璀璨寄来光欲溜。
正值文君病酒。
画屏斜倚窗纱。
睡痕犹带朝霞。
为问清香绝韵，何如解语梅花。

李之仪	清平乐
萧萧风叶。
似与更声接。
欲寄明非为怯。
梦断兰舟桂楫。
学书只写鸳鸯。
却应无奈愁肠。
安得一双飞去，春风芳草池塘。

李之仪	清平乐
殷勤仙友。
劝我千年酒。
一曲履霜谁与奏。
邂逅麻姑妙手。
坐来休叹尘劳。
相逢难似今朝。
不待亲移玉指，自然痒处都消。

李之仪	清平乐
当时命友。
曾借邻家酒。
旧曲不知何处奏。
梦断空思纤手。
却应去路非遥。
今朝还有明朝。
谩道人能化石，须知石被人消。

李之仪	清平乐
仙家庭院。
红日看看晚。
一朵梅花挨枕畔。
玉指几回拈看。
拥衾不比寻常。
天涯无限思量。
看了又还重嗅，分明不为清香。

李之仪	浪淘沙
霞卷与云舒。
月淡星疏。
摩徽转轸不曾虚。
弹到当时留意处，谁是相如。
魂断酒家垆。
路隔云衢。
舞鸾镜里早妆初。
拟学画眉张内史，略借功夫。

李之仪	卜算子
我住长江头，君住长江尾。
日日思君不见君，共饮长江水。
此水几时休，此恨何时已。
只愿君心似我心，定不负相思意。

李之仪	忆秦娥
清溪咽。
霜风洗出山头月。
山头月。
迎得云归，还送云别。
不知今是何时节。
凌望断音尘绝。
音尘绝。
帆来帆去，天际双阙。

李之仪	蝶恋花
天淡云闲晴昼永。
庭户深沈，满地梧桐影。
骨冷魂清如梦醒。
梦回犹是前时景。
取次杯盘催酩酊。
醉帽频敧，又被风吹正。
踏月归来人已静。
恍疑身在蓬莱顶。

李之仪	蝶恋花
玉骨冰肌天所赋。
似与神仙，来作烟霞侣。
枕畔拈来亲手付。
书窗终日常相顾。
几度离披留不住。
依旧清香，只欠能言语。
再送神仙须爱护。
他时却待亲来取。

李之仪	蝶恋花
万事都归一梦了。
曾向邯郸，枕上教知道。
百岁年光谁得到。
其间忧患知多少。
无事且频开口笑。
纵酒狂歌，销遣闲烦恼。
金谷繁华春正好。
玉山一任樽前倒。

李之仪	蝶恋花
为爱梅花如粉面。
天与功夫，不似人间见。
几度拈来亲比看。
功夫却是花枝浅。
觅得归来临几砚。
尽日相看，默默情无限。
更不嗅时须百遍。
分明销得人肠断。

李之仪	浣溪沙
剪水开头碧玉条。
能令江汉客魂销。
只应香信是春潮。
戴了又羞缘我老，折来同嗅许谁招。
凭将此意问妖娆。

李之仪	浣溪沙
玉室金堂不动尘。
林梢绿遍已无春。
清和佳思一番新。
道骨仙风云外侣，烟鬟雾鬓月边人。
何妨沈醉到黄昏。

李之仪	浣溪沙
依旧琅不染尘。
霜风吹断笑时春。
一簪华发为谁新。
白雪幽兰犹有韵，鹊桥星渚可无人。
金莲移处任尘昏。

李之仪	浣溪沙
昨日霜风入绛帷。
曲房深院绣帘垂。
屏风几曲画生枝。
酒韵渐浓欢渐密，罗衣初试漏初迟。
已凉天气未寒时。

李之仪	西江月
昨夜十分霜重，晓来千里书传。
吴山秀处洞庭边。
不夜星垂初遍。
好事寄来禅侣，多情将送琴仙。
为怜佳果称婵娟。
一笑聊回媚眼。

李之仪	西江月
醉透香浓斗帐，灯深月浅回廊。
当时背面两伥伥。
何况临风怀想。
舞柳经春祗瘦，游丝到地能长。
鸳鸯半调已无肠。
忍把么弦再上。

李之仪	西江月
念念欲归未得，迢迢此去何求。
都缘一点在心头。
忘了霜朝雪後。
要见有时有梦，相思无处无愁。
小窗若得再绸缪。
应记如今时候。

李之仪	鹊桥仙
风清月莹，天然标韵，自是闺房之秀。
情多无那不能禁，常是为、而今时候。
绿云低拢，红潮微上，画幕梅寒初透。
一般偏更恼人深，时更把、眉儿轻皱。

李之仪	西江月
宿云收尽，纤尘不警，万里银河低挂。
清冥风露不胜寒，无计学、双鸾并驾。
玉徽声断，宝钗香远，空赋红绫小砑。
庾郎知有几多愁，怎奈向、月明今夜。

李之仪	踏莎行
绿遍东山，寒归西渡。
分明认得春来处。
风轻雨细更愁人，高唐何在空朝暮。
离恨相寻，酒狂无素。
柳条又折年时数。
一番情味有谁知，断魂还送征帆去。

李之仪	踏莎行
还是归来，依前问渡。
好风引到经行处。
几声啼鸟又催耕，草长柳暗春将暮。
潦倒无成，疏慵有素。
且陪野老酬天数。
多情惟有面前山，不随潮水来还去。

李之仪	鹧鸪天
节是重阳却斗寒。
可堪风雨累寻欢。
虽辜早菊同高柳，聊楫残蕉共小栏。
浮蚁嫩，炷烟盘。
恨无莺唱舞催鸾。
空惊绝韵天边落，不许韶颜梦里看。

李之仪	鹧鸪天
浓丽妖妍不是妆。
十分风艳夺韶光。
牡丹开就应难比，繁富犹疑过海棠。
须仔细，更端相。
烂霞梳晕带朝阳。
千金未足酬真赏，一度相看一断肠。

李之仪	鹧鸪天
避暑佳人不著妆。
水晶冠子薄罗裳。
摩绵扑粉飞琼屑，滤蜜调冰结绛霜。
随定我，小兰堂。
金盆盛水绕牙床。
时时浸手心头熨，受尽无人知处凉。

李之仪	鹧鸪天
收尽微风不见江。
分明天水共澄光。
由来好处输闲地，堪叹人生有底忙。
心既远，味偏长。
须知粗布胜无裳。
从今认得归田乐，何必桃源是故乡。

李之仪	朝中措
腊穷天际傍危栏。
密雪舞初残。
表里江山如画，分明不似人间。
功名何在，文章漫与，空叹流年。
独恨归来已晚，半生孤负渔竿。

李之仪	朝中措
暮山环翠绕层栏。
时节岁将残。
远雁不传家信，空能嘹唳人间。
客程无尽，归心易感，谁与忘年。
早晚临流凝望，饥帆催卸风竿。

李之仪	朝中措
翰林豪放绝勾栏。
风月敢雕残。
一旦荆溪仙子，笔头唤聚时间。
锦袍如在，云山顿改，宛似当年。
应笑溧阳衰尉，鲇鱼依旧悬竿。

李之仪	阮郎归
朱唇玉羽下蓬莱。
佳时近早梅。
惜花情味久安排。
枝头开未开。
魂欲断，恨难裁。
香心休见猜。
果知何逊是仙才。
何妨入梦来。

李之仪	采桑子
相逢未几还相别，此恨难同。
细雨蒙蒙。
一片离愁醉眼中。
明朝去路云宵外，欲见无从。
满袂仙风。
空托双凫作信鸿。

李之仪	如梦令
回首芜城旧苑。
还是翠深红浅。
春意已无多，斜日满帘飞燕。
不见。
不见。
门掩落花庭院。

李之仪	临江仙
偶向凌歊台上望，春光已过三分。
江山重叠倍销魂。
风花飞有态，烟絮醉无痕。
已是年来伤感甚，那堪旧恨仍存。
清愁满眼共谁论。
却应台下草，不解忆王孙。

李之仪	临江仙
难得今朝风日好，春光佳思平分。
虽然公子暗招魂。
其如抬眼看，都是旧时痕。
酒到强寻欢日路，坐来谁为温存。
落花流水不堪论。
何时弦上意，重为拂桐孙。

李之仪	丑奴儿・采桑子
春风似有灯前约，先报佳期。
点缀相宜。
天气犹寒蝶未知。
嫩黄染就蜂鬓巧，香压团枝。
淡注仙衣。
方士临门未起时。

李之仪	青玉案
小篷又泛曾行路。
这身世、如何去。
去了还来知几度。
多情山色，有情江水，笑我归无处。
夕阳杳杳还催暮。
练净空吟谢郎句。
拭祷波神应见许。
帆开风转，事谐心遂，直到明年雨。

李之仪	更漏子
暑方烦，人似愠。
怅望林泉幽峻。
情会处，景偏长。
心清闻妙香。
宝幢低，金锁碎。
竹影桐印窗外。
新事旧，旧愁新。
空嗟不见人。

李之仪	渔家傲
洗尽秋容天似莹。
星稀月淡人初静。
策杖萦纡寻远径。
披昏暝。
堤边犊母闲相并。
遥想去舟魂欲凝。
一番佳思从谁咏。
憔悴归来如独醒。
知何境。
沈沈但觉烟村迥。

李之仪	南乡子
春後雨馀天。
娅姹黄鹂胜品弦。
榴叶千灯初报暑，阶前。
只有茶瓯味最便。
身世几蹁跹。
自觉年来更可怜。
欲问此情何所似，缘延。
看取窗间坠柳绵。

李之仪	南乡子
绿水满池塘。
点水蜻蜓避燕忙。
杏子压枝黄半熟，邻墙。
风送荷花几阵香。
角簟衬牙床。
汗透鲛绡昼影长。
点滴芭蕉疏雨过，微凉。
画角悠悠送夕阳。

李之仪	南乡子
睡起绕回塘。
不见衔泥燕子忙。
前日花梢都绿遍，西墙。
犹有轻风递暗香。
步懒恰寻床。
卧看游丝到地长。
自恨无聊常病酒，凄凉。
岂有才情似沈阳。

李之仪	南乡子
小雨湿黄昏。
重午佳辰独掩门。
巢燕引雏浑去尽，销魂。
空向梁间觅宿痕。
客舍宛如村。
好事无人载一樽。
唯有莺声知此恨，殷勤。
恰似当时枕上闻。

李之仪	南乡子
泪眼转天昏。
去路迢迢隔九门。
角黍满盘无意举，凝魂。
不为当时泽畔痕。
肠断武陵村。
骨冷难同月下樽。
强泛菖蒲酬令节，空勤。
风叶萧萧不忍闻。

李之仪	蓦山溪
青楼薄幸，已分终难偶。
寻遍绮罗间，悄无个、眼中翘秀。
江南春晓，花发乱莺飞，情渐透。
休辞瘦。
果有人相候。
醉乡路稳，常是身偏後。
谁谓正欢时，把相思、番成红豆。
千言万语，毕竟总成虚，章台柳。
青青否。
魂梦空搔首。

李之仪	减字木兰花
乱魂无据。
黯黯只寻来处路。
灯尽花残。
不觉长更又向阑。
几回枕上。
那件不曾留梦想。
变尽星星。
一滴秋霖是一茎。

李之仪	减字木兰花
堤长春晚。
冉冉浑如云外见。
欲语无门。
略许莺声隔岸闻。
锦屏绣幌。
犹待归来留一饷。
何事迟迟。
直恐游丝惹住伊。

李之仪	减字木兰花
触涂是碍。
一任浮沈何必改。
有个人人。
自说居尘不染尘。
谩夸千手。
千物执持都是有。
气候融怡。
还取青天白日时。

李之仪	减字木兰花
莫非魔境。
强向中间谈独醒。
一叶才飞。
便觉年华太半归。
醉云可矣。
认著依前还不是。
虚过今春。
有愧斜川得意人。

李之仪	减字木兰花
揉花催柳。
一夜阴风几破牖。
平晓无云。
依旧光明一片春。
掀衣起走。
欲助喜欢须是酒。
惆怅空樽。
拟就王孙借十分。

李之仪	天门谣
天堑休论险。
尽远目、与天俱占。
山水敛。
称霜晴披览。
正风静云闲、平潋滟。
想见高吟名不滥。
频扣槛。
杳杳落、沙鸥数点。

李之仪	好事近
相见两无言，愁恨又还千叠。
别有恼人深处，在懵腾双睫。
七弦虽妙不须弹，惟愿醉香颊。
只恐近来情绪，似风前秋叶。

李之仪	减字木兰花
春到雨初晴，正是小楼时节。
柳眼向人微笑，傍阑干堪折。
暮山浓淡锁烟霏，梅杏半明灭。
玉斝莫辞沈醉，待归时斜月。

李之仪	减字木兰花
上尽玉梯云，还见一番佳节。
惆怅旧时行处，把青青轻折。
倚阑人醉欲黄昏，飞鸟望中灭。
天面碧琉璃上，印弯弯新月。

李之仪	浣溪沙
龟坼沟塍草压堤。
三农终日望云霓。
一番甘雨报佳时。
闻道醉乡新占断，更开诗社互排巇。
此时空恨隔云泥。

李之仪	浣溪沙
雨暗轩窗昼易昏。
强纤手浴金盆。
却因凉思谢飞蚊。
酒量羡君如鹄举，寒乡怜我似鸱蹲。
由来同是一乾坤。

李之仪	浣溪沙
声名自昔犹时鸟，日月何尝避覆盆。
是非都付鬓边蚊。
邂逅风雷终有用，低回囊槛要深蹲。
酒中聊复比乾坤。

李之仪	菩萨蛮
五云深处蓬山杳。
寒轻雾重银蟾小。
枕上挹馀香。
春风归路长。
雁来书不到。
人静重门悄。
一阵落花风。
云山千万重。

李之仪	菩萨蛮
青梅又是花时节。
粉墙闲把青梅折。
玉镫偶逢君。
春情如乱云。
藕丝牵不断。
谁信朱颜换。
莫厌十分斟。
酒深情更深。

李之仪	雨中花令
休把身心撋就。
著便醉人如酒。
富贵功名虽有味，毕竟因谁守。
看取刀头切藕。
厚薄都随他手。
趁取日中归去好，□莫待、黄昏後。

李之仪	雨中花令
点缀叶间如绣。
开傍小春时候。
莫把幽兰容易比，都占尽、人间秀。
信是眼前稀有。
消得千锺美酒。
只有些儿堪恨处，管不似、人长久。

李之仪	留春令
梦断难寻，酒醒犹困，那堪春暮。
香阁深沈，红窗翠暗，莫羡颠狂絮。
绿满当时携手路，懒见同欢处。
何时却得，低帏昵枕，尽诉情千缕。

李之仪	踏莎行
紫燕衔泥，黄莺唤友。
可人春色暄晴昼。
王孙一去杳无音，断肠最是黄昏後。
宝髻慵梳，玉钗斜溜。
凭阑目断空回首。
薄情何事不归来，谩教折尽庭前柳。

李之仪	踏莎行
一别芳容，五经寒暑。
回文欲寄无鳞羽。
多情犹自梦中来，向人粉泪流如雨。
梦破南窗，愁肠万缕。
那听角动城头鼓。
人生弹指事成空，断魂惆怅无寻处。

李之仪	南乡子
夜雨滴空阶。
想见尊前赋咏才。
更觉鸣蛙如鼓吹，安排。
惆怅流光去不回。
万事已成灰。
只这些儿尚满怀。
刚被北风吹晓角，相催。
不许时间入梦来。

李之仪	万年欢
暖律才中，正莺喉竞巧，燕语新成。
万绿阴浓，全无一点芳尘。
门巷朝来报喜，庆佳期、此日光荣。
开华宴、交酌琼酥，共祝鹤算椿龄。
须知最难得处，双双凤翼，一对和鸣。
造化无私，谁教特地多情。
惟愿疏封大国，彩笺上、频易佳名。
从此去、贤子才孙，岁岁长捧瑶觥。

李之仪	朝中措
新开湖水浸遥天。
风叶响珊珊。
记得昔游情味，浩歌不怕朝寒。
故人一去，高名万古，长对孱颜。
惟有落霞孤骛，晚年依旧争还。

李之仪	朝中措
败荷枯苇夕阳天。
时节渐阑珊。
独泛扁舟归去，老来不耐霜寒。
平生志气，消磨尽也，留得苍颜。
寄语山中糜鹿，断云相次东还。

李之仪	临江仙
初破晓寒无限思，融融腊意全迷。
春工从此被人知。
不随蜂蝶，长伴玉蟾低。
缥缈云间应好在，盈盈泪湿征衣。
背人偷拗向东枝。
清香满袖，犹记画堂西。

李之仪	临江仙
病里不知春早晚，惊心绿暗红稀。
起来初拭薄罗衣。
多情海燕，还傍旧梁飞。
瘦损休文谁记得，空将销臂频围。
眼前都是去年时。
不堪追想，魂断画楼西。

李之仪	蝶恋花
帘外飞花湖上语。
不恨花飞，只恨人难住。
多谢雨来留得住。
看看却恐晴催去。
寸寸离肠须会取。
今日宁宁，明日从谁诉。
怎得此身如去路。
迢迢长在君行处。

蔡确	失调名
骊山宫中看乞巧，太液池边收曝衣。

许将	惜黄花
雁声晚断。
寒宵云卷。
正一枝开，风前看，月下见。
花占千花上，香笑千香浅。
化工与、最先裁翦。
谁把瑶林，闲抛江岸。
恁素英浓，芳心细，意何限。
不恨宫妆色，不怨吹羌管。
恨天远、恨春来晚。

许将	临江仙
圣主临轩亲策试，集英佳气葱葱。
鸣鞘声震未央宫。
卷帘龙影动，挥翰御烟浓。
上第归来何事好，迎人花面争红。
蓝袍香散六街风。
一鞭春色里，骄损玉花骢。

郑无党	临江仙
不比寻常三五夜，万家齐望清辉。
烂银盘透碧琉璃。
莫辞终夕看，动是隔年期。
试问嫦娥还记否，玉人曾折高枝。
明年此夜再圆时。
合开东府宴，身在凤凰池。

陈	无愁可解
光景百年，看便一世。
生来不识愁味。
问愁何处来，更开解个甚底。
万事从来风过耳。
何用不著心里。
你唤做、展却眉头，便是达者，也则恐未。
此理。
本不通言，何曾道、欢游胜如名利。
道即浑是错，不道如何即是。
这里元无我与你。
甚唤做、物情之外。
若须待醉了、方开解时，问无酒、怎生醉。

苏辙	调啸・调笑令
渔父。
渔父。
水上微风细雨。
青蓑黄箬裳衣。
红酒白鱼暮归。
暮归、暮归、归暮。
长笛一声何处。

苏辙	调啸・调笑令
归雁。
归雁。
饮啄江南南岸。
将飞却下盘桓。
塞北春来苦寒。
苦寒。
苦寒。
寒苦。
藻荇欲生且住。

苏辙	水调歌头
离别一何久，七度过中秋。
去年东武今夕，明月不胜愁。
岂意彭城山下，同泛清河古汴，船上载凉州。
鼓吹助清赏，鸿雁起汀洲。
坐中客，翠羽帔，紫绮裘。
素娥无赖，西去曾不为人留。
今夜清尊对客，明夜孤帆水驿，依旧照离忧。
但恐同王粲，相对永登楼。

苏辙	渔家傲
七十馀年真一梦。
朝来寿斝儿孙奉。
忧患已空无复痛。
心不动。
此间自有千钧重。
早岁文章供世用。
中年禅味疑天纵。
石塔成时无一缝。
谁与共。
人间天上随他送。

陈睦	沁园春
小雪初晴，画舫明月，强饮未眠。
念翠鬟双耸，舞衣半卷，琵琶催拍，促管危弦。
密意虽具，欢期难偶，遣我离情愁绪牵。
追思处，奈溪桥道窄，无计留连。
天天。
莫是前缘。
自别後、深诚谁为传。
想玉篦偷付，珠囊暗解，两心长在，须合金钿。
浅淡精神，温柔情性，记我疏狂应痛怜。
空肠断，奈衾寒漏永，终夜如年。

陈睦	清平乐
鬓云斜坠。
莲步弯弯细。
笑脸双蛾生多媚。
百步兰麝香喷。
从前万种愁烦。
枕边未可明言。
好是蓝桥再渡，玉篦还胜金钿。

马成	玉楼春
来时吴会犹残暑。
去日武林春已暮。
欲知遗爱感人深，洒泪多於江上雨。
欢情未举眉先聚。
别酒多斟君莫诉。
从今宁忍看西湖，抬眼尽成肠断处。

李婴	满江红
荆楚风烟，寂寞近、中秋时候。
露下冷、兰英将谢，苇花初秀。
归燕殷勤辞巷陌，鸣蛩凄楚来窗牖。
又谁念、江边有神仙，飘零久。
横琴膝，携筇手。
旷望眼，闲吟口。
任纷纷万事，到头何有。
君不见、凌烟冠剑客，何人气貌长依旧。
归去来、一曲为君吟，为君寿。

王齐愈	菩萨蛮
玉肌香衬冰丝。
丝冰衬香肌玉。
纤指拂眉尖。
尖眉拂指纤。
巧裁罗袜小。
小袜罗裁巧。
移步看尘飞。
飞尘看步移。

王齐愈	菩萨蛮
吼雷催雨飞沙走。
走沙飞雨催雷吼。
波涨泻倾河。
河倾泻涨波。
幌纱凉气爽。
爽气凉纱幌。
幽梦觉仙游。
游仙觉梦幽。

王齐愈	菩萨蛮
兽喷香缕飞长昼。
昼长飞缕香喷兽。
迎日喜葵倾。
倾葵喜日迎。
卷帘双舞燕。
燕舞双帘卷。
清簟枕钗横。
横钗枕簟清。

王齐愈	菩萨蛮
远香风递莲湖满。
满湖莲递风香远。
光鉴试新妆。
妆新试鉴光。
棹穿花处好。
好处花穿棹。
明月咏歌清。
清歌咏月明。

王齐愈	菩萨蛮
酒中愁说人留久。
久留人说愁中酒。
归梦要迟迟。
迟迟要梦归。
旧衣香染袖。
袖染香衣旧。
封短托飞鸿。
鸿飞托短封。

王齐愈	菩萨蛮
老人愁叹惊年早。
早年惊叹愁人老。
霜点鬓苍苍。
苍苍鬓点霜。
酒杯停欲久。
久欲停杯酒。
杯酒唤眉开。
开眉唤酒杯。

王齐愈	菩萨蛮
暑烦人困初时午。
午时初困人烦暑。
新诗得酒因。
因酒得诗新。
缕金歌眉举。
举眉歌金缕。
人妒月圆频。
频圆月妒人。

王齐愈	虞美人
黄金柳嫩摇丝软。
永日堂堂掩。
卷帘飞燕未归来。
客去醉眠枕、残杯。
眉山浅拂青螺黛。
整整垂双带。
水沈香熨窄衫轻。
莹玉碧溪春溜、眼波横。

王齐叟	望江南・忆江南
居下位，常恐被人谗。
只是曾填青玉案，何曾敢作望江南。
请问马都监。

王齐叟	失调名
蹙绣圈金，囊密约，未赴意先警。
欲罢还休，临行又怯，倚定画栏痴等。
帘风渐冷。
先自虑、春宵不永。
更那堪、斗转星移，尚在有无之境。
绿云满压蝤蛴领。
惭愧也、满怀香拥。
此际有谁知证。
但楼前明月，窗间花影。

舒氏	点绛唇
独自临池，闷来强把阑干凭。
旧愁新恨。
耗却年时兴。
鹭散鱼潜，烟敛风初定。
波心静。
照人如镜。
少个年时影。

琴操	满庭芳
山抹微云，天连衰草，画角声断斜阳。
暂停征辔，聊共饮离觞。
多少蓬莱旧侣，频回首、烟霭茫茫。
孤村里，寒鸦万点，流水绕红墙。
魂伤。
当此际，轻分罗带，暗解香囊。
谩赢得，青楼薄名狂。
此去何时见也，襟袖上、空有馀香。
伤心处，高城望断，灯火已昏黄。

琴操	卜算子
欲整别离情，怯对尊中酒。
野梵幽幽石上飘，搴落楼头柳。
不系黄金绶。
粉黛愁成垢。
春风三月有时阑，遮不尽、梨花丑。

舒亶	临江仙
折柳门前鹦鹉绿，河梁小驻归船。
不堪华发对离筵。
孤村啼鴂日，深院落花天。
文采弟兄真叠玉，赤宵去路谁先。
明朝便恐各风烟。
江山如有恨，桃李自无言。

舒亶	点绛唇
紫雾香浓，岁华风转花随辇。
洞天云暖。
一片笙歌远。
水殿龙舟，忆侍瑶池宴。
闲庭院。
梦回春半。
雪鬓无人见。

舒亶	散天花
云断长空叶落秋。
寒江烟浪静，月随舟。
西风偏解送离愁。
声声南去雁，下汀洲。
无奈多情去复留。
骊歌齐唱罢，泪争流。
悠悠别恨几时休。
不堪残酒醒，凭危楼。

舒亶	醉花阴
露芽初破云腴细。
玉纤纤亲试。
香雪透金瓶，无限仙风，月下人微醉。
相如消渴无佳思。
了知君此意。
不信老卢郎，花底春寒，赢得空无睡。

舒亶	醉花阴
月幌风帘香一阵。
正千山雪尽。
冷对酒尊傍，无语含情，别是江南信。
寿阳妆罢人微困。
更玉钗斜衬。
拟插一枝归，只恐风流，羞上潘郎鬓。

舒亶	虞美人
芙蓉落尽天涵水。
日暮沧波起。
背飞双燕帖云寒。
独向小楼东畔、倚阑看。
浮生只合尊前老。
雪满长安道。
故人早晚上高台。
赠我江南春色、一枝梅。

舒亶	虞美人
酒边陡觉罗衣暖。
独倚黄昏看。
寒鸦两两下楼东。
著处暗云垂地、一重重。
红炉欢坐谁能醉。
多少看花意。
谢娘也拟殢春风。
便道无端柳絮、逼帘栊。

舒亶	虞美人
重帘小阁香云暖。
黛拂梳妆浅。
玉箫一曲杜韦娘。
谁是苏州刺史、断人肠。
醉归旋拨红炉火。
却倚屏山坐。
银缸明灭月横斜。
还是画楼角送、小梅花。

舒亶	丑奴儿・采桑子
一池秋水疏星动，寒影横斜。
满坐风花。
红烛纷纷透绛纱。
江湖散诞扁舟里，到处如家。
且尽流霞。
莫管年来两鬓华。

舒亶	一落索
正是看花天气。
为春一醉。
醉来却不带花归，诮不解、看花意。
试问此花明媚。
将花谁比。
只应花好似年年，花不似、人憔悴。

舒亶	一落索
叶底枝头红小。
天然窈窕。
後园桃李谩成蹊，问占得、春多少。
不管雪消霜晓。
朱颜长好。
年年若许醉花间，待拼了、花间老。

舒亶	满庭芳
寒日穿帘，澄江凭槛，练光浮动馀霞。
蓼汀芦岸，黄叶衬孤花。
天外征帆隐隐，残云共、流水无涯。
登临处，琼枝潋滟，风帽醉敧斜。
丰年，时节好，玉香田舍，酒满渔家。
算浮世劳生，事事输他。
便恁从今酩酊，休更问、白雪笼纱。
还须仗，神仙妙手，传向画图夸。

舒亶	满庭芳
红叶飘零，寒烟疏淡，楼台半在云间。
望中风景，图画也应难。
又是重阳过了，东篱下、黄菊阑珊。
陶潜病，风流载酒，秋意与人闲。
霞冠。
倒处，瑶台唱罢，如梦中还。
但醉里赢得，满眼青山。
华发看看满也，留不住、当日朱颜。
平生事，从头话了，独自却凭栏。

舒亶	满庭芳
阊阖天门，芙蓉春殿，几年目断鸡翘。
短蓬秋鬓，端幸倚琼瑶。
南圃花边小院，西湖畔、云低双桥。
归时节，红香露冷，月影上芭蕉。
明朝。
那可望，旗亭烟草，柳渡寒潮。
但万户千门，恨客歌樵。
戏彩光浮衮绣，听鸣珂、响逼云宵。
应回首，绮裘醉客，还是独吹箫。

舒亶	卜算子
池台小雨乾，门巷香轮少。
谁把青钱衬落红，满地无人扫。
何时斗草归，几度寻花了。
留得佳人莲步痕，宫样鞋儿小。

舒亶	菩萨蛮
三年江上风吹泪。
夭桃艳杏无春意。
今日欲开眉。
那堪更别离。
莫折长亭柳。
折尽愁依旧。
只有醉如狂。
人生空断肠。

舒亶	菩萨蛮
柳桥花坞南城陌。
朱颜绿发长安路。
雨後小池台。
寻常载酒来。
马头今日路。
却望城西去。
斜日下汀洲。
断云和泪流。

舒亶	菩萨蛮
画船槌鼓催君去。
高楼把酒留君住。
去住若为情。
西江潮欲平。
江潮容易得。
只是人南北。
今日此尊空。
知君何日同。

舒亶	菩萨蛮
画檐细雨偏红烛。
疏星冷落排寒玉。
赌得碧云篇。
金波更涉船。
樽前当日客。
行色垂杨陌。
天阔水悠悠。
含情独倚楼。

舒亶	菩萨蛮
杜鹃啼破江南月。
香风扑面吹红雪。
赋就缕金笺。
黄昏醉上船。
年华爽短鬓。
事往情何尽。
明日各天涯。
来春空好花。

舒亶	菩萨蛮
朱帘乍卷层烟起。
露华深浅初疑洗。
困倚玉阑风。
绮罗知几重。
向人如有意。
不醉何时醉。
便得一枝红。
犹胜两鬓空。

舒亶	菩萨蛮
小池山额垂螺碧。
绿红香里眠鸂鶒。
波面翠云开。
仙槎天上来。
吹将红日落。
懊恼严城角。
风月此时情。
知君华发生。

舒亶	菩萨蛮
一回别後一回老。
别离易得相逢少。
莫问故园花。
长安君是家。
短亭秋日晚。
草色随人远。
欲醉又还醒。
江楼暮角声。

舒亶	菩萨蛮
樽前休话人生事。
人生只合樽前醉。
金盏大如船。
江城风雪天。
绮窗灯自语。
一夜芭蕉雨。
玉漏为谁长。
枕衾残酒香。

舒亶	菩萨蛮
楼前流水西江道。
江头水落芙蓉老。
画鼓叠凉波。
凭栏颦翠娥。
当年金马客。
青鬓芦花色。
把酒感秋蓬。
骊歌半醉中。

舒亶	菩萨蛮
绮栊深闭桃园曲。
刘郎老向花间宿。
笑脸抹流霞。
心知是小琶。
纤纤垂素玉。
掠鬓春云绿。
弹了醉思仙。
小窗红日偏。

舒亶	菩萨蛮
真珠酒滴琵琶送。
行云旧识巫山梦。
空得醉中归。
老来心事非。
江梅含日暖。
照水花枝短。
密叶似商量。
向人春意长。

舒亶	菩萨蛮
小亭露厌风枝动。
鹊炉火冷金瓶冻。
悄悄对西窗。
瘦知罗带长。
欲眠思殢酒。
坐听寒更久。
无赖是青灯。
开花故故明。

舒亶	菩萨蛮
流年又见风沙送。
钧天回首清都梦。
塞雁几时归。
镜中双鬓非。
绿袍同冷暖。
谁道交情短。
愁斛若为量。
还随一线长。

舒亶	菩萨蛮
白苹洲渚垂杨岸。
藕花未放青蒲短。
斜日画船归。
背人双鹭飞。
醉眠金马客。
不道风尘隔。
红影上窗纱。
小庭空落花。

舒亶	菩萨蛮
金船满引人微醉。
红绡笼烛崔归骑。
香泛雪盈杯。
云龙疑梦回。
不辞风满腋。
旧是仙家客。
坐得夜无眠。
南窗衾枕寒。

舒亶	菩萨蛮
江梅未放枝头结。
江楼已见山头雪。
待得此花开。
知君来不来。
风帆双画。
小雨随行色。
空得郁金裙。
酒痕和泪痕。

舒亶	菩萨蛮
香波绿暖浮鹦鹉。
黄金捍拨么弦语。
小雨落梧桐。
帘栊残烛红。
人生闲亦好。
双鬓催人老。
莫惜醉中归。
醒来思醉时。

舒亶	菩萨蛮
绿窗酒醒春如梦。
小池犹见红云动。
露湿井干桐。
翠阴生细风。
雨过芳塘净。
清昼闲中永。
门外立双旌。
隔花闻笑声。

舒亶	菩萨蛮
忆曾把酒赏红翠。
舞腰柳弱歌声细。
纵马杏园西。
归来香满衣。
宝车空犊驻。
事逐孤鸿去。
搔首立江干。
春萝挂暮山。

舒亶	蝶恋花
雪後江城红日晚。
暖入香梢，渐觉玲珑满。
仿佛临风妆半面。
冰帘斜卷谁庭院。
折向樽前君细看。
便是江南，寄我人还远。
手把此枝多少怨。
小楼横笛吹肠断。

舒亶	蝶恋花
深炷熏炉扃小院。
手拈黄花，尚觉金犹浅。
回首画堂双语燕。
无情渐渐看人远。
相见争如初不见。
短鬓潘郎，斗觉年华换。
最是西风吹不断。
心头往事歌中怨。

舒亶	减字木兰花
眉山敛额。
往事追思空手拍。
雁字频飞。
生怕人来说著伊。
闲抛绣履。
愁殢香衾浑不起。
莫似扬州。
只作寻常薄幸休。

舒亶	减字木兰花
碎红如绣。
摇曳东风垂彩绶。
拟倩柔条。
约住佳人细柳腰。
蜀江春绿。
争似枝头能结束。
纤手攀时。
欲绾同心寄与谁。

舒亶	木兰花
十二阑干褰画箔。
取次穿花成小酌。
彩鸾舞罢凤孤飞，回首东风空院落。
杳杳桃源仙路邈。
晴日晓窗红薄薄。
伤春还是懒梳妆，想见绿云垂鬓脚。

舒亶	木兰花
金丝络马青钱路。
笑指玉皇香案去。
点衣柳陌堕残红，拂面风桥吹细雨。
晓钗压鬓头慵举。
恨里歌声兼别苦。
西湖一顷白菱花，惆怅行云无觅处。

舒亶	木兰花
琉璃一片春湖面。
画舫游人帘外见。
水边风嫩柳低眠，花底雨乾莺细啭。
秋千寂寂垂杨岸。
芳草绿随人渐远。
一番乐事又将离。
金盏莫辞红袖劝。

舒亶	浣溪沙
燕外青楼已禁烟。
小寒犹自薄胜绵。
画桥红日下秋千。
惟有樽前芳意在，应须沈醉倒花前。
绿窗还是五更天。

舒亶	浣溪沙
金缕歌残红烛稀。
梁州舞罢小鬟垂。
酒醒还是独归时。
画栋日高来语燕，绮窗风暖度游丝。
几多落叶上青枝。

舒亶	浣溪沙
黑白纷纷小战争。
几人心手斗纵横。
谁知胜处本无情。
谢傅老来思别墅，杜郎闲去忆鏖兵。
何妨谈笑下辽城。

舒亶	浣溪沙
雨洗秋空斜日红。
青葱瑶辔玉玲珑。
好风吹起□江东。
且尽红裙歌一曲，莫辞白酒饮千锺。
人生半在别离中。

舒亶	浣溪沙
白鹭飞飞点碧塘。
雨荷风卷绿罗裳。
管弦竟奏杂鱼榔。
游女谩能歌白，使君不学野鸳鸯。
桃花空解误刘郎。

舒亶	鹊桥仙
教来歌舞，接成桃李。
尽是使君指似。
如今装就满城春，忍便拥、双旌归去。
莺心巧啭，花心争吐。
无计可留君住。
两堤芳草一江云，早晚是、西楼望处。

舒亶	菩萨蛮
疏英乍蕾馀寒浅。
蹋枝小鹊娇犹颤。
谩炷水沈香。
帘波不是湘。
清愁支酒力。
畏听江城笛。
恁忍说华年。
垂垂欲暮天。

舒亶	好事近
箫鼓却微寒，犹是芳菲时节。
分付塞鸿归後，剩一钩寒月。
双垂锦幄谢残枝，馀香恋衣结。
又被鸟声呼醒，似征鞍催发。

舒亶	失调名
十年马上春如梦。

范祖禹	导引
思齐文母，盛烈对皇天。
演宝祚千年。
卿云复旦治功全。
厌人世登仙。
龙舆忽掩三川。
彩仗属车旋。
维清象舞告英宣。
入诗颂歌弦。

范祖禹	六州
太平功。
拥佑帝尧聪。
歌九德，偃五戎。
寰海被祥风。
车书万里文轨同。
自南北西东。
耕田凿井，戏垂髫华发，跻仁寿域变时雍。
大明方天中。
弃养东朝苦匆匆。
玉座如存，永隔慈容。
恨难穷。
崇庆空。
飙轮仙驭无踪。
超宇宙，驾云龙。
翟掩轩宫。
柏城王气长郁葱。
温洛照寒崧。
光灵在上，徽音流千古，昭如日月丽层穹。
太任家邦隆。
彤史青编永垂鸿。
清庙笙镛。
奏假钦崇。

范祖禹	十二时・忆少年
转招摇。
厚陵回望，双阙起。
晓日丽谯。
金爵上干霄。
风雨阕，夜宫闭，不重朝。
奉鸾镳渐遥。
玉京知何处，飞英衔恤，乱絮缠悲，春路迢迢。
缥缈哀音，发龙笳凤箫。
光景同，惨淡度岩邑，指河桥。
马萧萧。
络绎星轺。
拂天容卫，江海上寒潮。
万国魂销。
追昔御东朝。
开钿扇，垂珠箔，侍貂。
宝香烧。
散飘。
开仁寿域，神孙高拱，渤，玉烛方调。
一旦宫车晚，旋归寥。
九载初，如梦次，功得琼瑶。

范祖禹	虞神歌
驾玉龙。
设初虞祭终。
前旌举，天回洛水，路转崧峰。
瞻寥廓，烟霏冲融。
无踪。
震地鼓吹悲雄。
谁何羽卫重。
拂云旗帜眩青红。
来渐东。
清尘洒道，修职百神恭。
回首苍茫醅雾雨吹风。
掩泉宫。
□□□□□□□□□寰畿入，山川改容。
鼓钟临近次，千官望拜，涕泪衡从。
人如堵，晨光葱茏。
阙穹隆。
驰道禁水相通。
当年游幸空。
皇仪事毕泣重瞳。
哀未穷。
巍巍馀烈，辉映简编中。
亿万斯年，覆载同功。

范祖禹	导引
延和幄座，临御九年中。
往事已成空。
皇基固覆盂四海，本自太任功。
九虞初毕下西宫。
庙祏与天崇。
周家盛，卜年卜世，万祀永无穷。

孔平仲	千秋岁
春风湖外。
红杏花初退。
孤馆静，愁肠碎。
泪馀痕在枕，别久香销带。
新睡起。
小园戏蝶飞成对。
惆怅人谁会。
随处聊倾盖。
情暂遣，心何在。
锦书消息断，玉漏花阴改。
迟日暮，仙山杳杳空云海。

了元	满庭芳
鳞甲何多，羽毛无数，悟来佛性皆同。
世人何事，刚爱口头浓。
痛把群生割剖，刀头转、鲜血飞红。
□□□，零炮碎炙，不忍见渠侬。
喉咙。
才咽罢，龙肝凤髓，毕竟无踪。
谩赢得、生前夭寿多凶。
奉劝世人省悟，休恣意、激恼阎翁。
轮回转，本来面目，改换片时中。

太尉夫人	极相思令・极相思
柳烟霁色方春。
花露逼金茎。
秋千院落，海棠渐老，才过清明。
嫩玉腕托香脂脸，相傅粉、更与谁情。
秋波绽处，相思泪迸，天阻深诚。

郭祥正	醉翁操
冷冷潺潺。
寒泉。
泻云间。
如弹。
醉翁洗心逃区寰。
自期猿鹤俱闲。
情未阑。
日暮造深原。
异芳谁与搴。
忘还。
琼楼玉阙，归去何年。
遗风馀思，犹有猿吟鹤怨。
花落溪边。
萧然。
莺语林中清圆。
空山。
春又残。
客怀文章仙。
度曲响涓涓。
清商回徵星斗寒。

董	望江南・忆江南
缥缈烟中渔父桨，坡陀山上使君衙。

董	望江南・忆江南
六月凉窗凉衽袖，二苏辞翰照青冥。

丁仙现	绛都春
融和又报。
乍瑞霭霁色，皇州春早。
翠幰竞飞，玉勒争驰都门道。
鳌山彩结蓬莱岛。
向晚色、双龙衔照。
绛绡楼上，彤芝盖底，仰瞻天表。
缥缈。
风传帝乐，庆三殿共赏，群仙同到。
迤逦御香，飘满人间闻嬉笑。
须臾一点星球小。
渐隐隐、鸣鞘声杳。
游人月下归来，洞天未晓。

刘泾	减字木兰花
凭谁妙笔。
横扫素缣三百尺。
天下应无。
此是钱塘湖上图。
一般奇绝。
云淡天高秋夜月。
费尽丹青。
只这些儿画不成。

刘泾	夏初临
泛水新荷，舞风轻燕，园林夏日初长。
庭树阴浓，雏莺学弄新簧。
小桥飞如横塘。
跨青苹、绿藻幽香。
朱阑斜倚，霜纨未摇，衣袂先凉。
歌欢稀遇，怨别多同，路遥水远，烟淡梅黄。
轻衫短帽，相携洞府流觞。
况有红妆。
醉归来、宝蜡成行。
拂牙床。
纱厨半开，月在回廊。

黄裳	桂枝香
人烟一簇。
正寄演，客飞升，翠微麓。
楼阁参差，下瞰水天红绿。
腰间剑去人安在，记千年、寸阴何速。
山趋三岸，潭吞二水，岁丰人足。
是处有、雕阑送目。
更无限笙歌，芳酝初熟。
休诧滕王看处，落霞孤鹜。
雨中尤爱烟波上，见渔舟、来去相逐。
数声歌向芦花，还疑是湘灵曲。

黄裳	桂枝香
插云翠壁。
为送目，入遥空，见山色。
金鼎丹成去也，晋朝高客。
百花岩下遗孙在，赋何人、离尘风骨。
翠微缘近，希夷志远，洞天踪迹。
近剑有、为龙信息。
怪潭上灵光，雷电相击。
尤好风波乍霁，鹭汀斜日。
倚栏白尽行人鬓，但沈沈、群岫凝碧。
利名休事蝇头，飞送君南北。

黄裳	新荷叶
落日衔山，行云载雨俄鸣。
一顷新荷，坐间疑是秋声。
烟波醉客，见快哉、风恼娉婷。
香和清点，为人吹在衣襟。
珠佩欢言，放船且向前汀。
绿伞红幢，自从天汉相迎。
飞鸥独落，芦边对、几朵繁英。
侑觞人唱，乍闻应似湘灵。

黄裳	渔家傲
多幸春来云雨少。
且教月与花相照。
清色真香庭院悄。
前事杳。
还嗟此景何时了。
莫道难逢开口笑。
夜游须趁人年少。
光泛雕栏寒料峭。
迂步绕。
不劳秉烛壶天晓。

范成大	浣溪沙
白玉堂前绿绮疏。
烛残歌罢困相扶。
问人春思肯浓无。
梦里粉香浮枕簟，觉来烟月满琴书。
个浓情分更何如。

范成大	朝中措
东风半夜度关山。
和雪到阑干。
怪见梅梢未暖，情知柳眼犹寒。
青丝菜甲，银泥饼饵，随分杯盘。
已把宜春缕胜，更将长命题幡。

范成大	朝中措
身闲身健是生涯。
何况好年华。
看了十分秋月，重阳更插黄花。
消磨景物，瓦盆社酿，石鼎山茶。
饱吃红莲香饭，侬家便是仙家。

范成大	朝中措
系船沽酒碧帘坊。
酒满胜鹅黄。
醉後西园入梦，东风柳色花香。
水浮天处，夕阳如锦，恰似鲈乡。
中有忆人双泪，几时流到横塘。

范成大	朝中措
海棠如雪殿春馀。
禽弄晚晴初。
倦客长惭杜宇，佳辰且醉提壶。
逍遥放浪，还他渔子，输与樵夫。
一棹何时归去，扁舟终要江湖。

范成大	朝中措
天容云意写秋光。
木叶半青黄。
珍重西风祛暑，轻衫早怯新凉。
故人情分，留连病客，孤负轻觞。
陌上千愁易散，尊前一笑难忘。

范成大	蝶恋花
春涨一篙添水面。
芳草鹅儿，绿满微风岸。
画舫夷犹湾百转。
横塘塔近依前远。
江国多寒农事晚。
村北村南，谷雨才耕遍。
秀麦连冈桑叶贱。
看看尝面收新茧。

范成大	南柯子・南歌子
槁项诗馀瘦，愁肠酒後柔。
晚凉团扇欲知秋。
卧看明河银影、界天流。
鹤警人初静，虫吟夜更幽。
佳辰只合算花筹。
除了一天风月、更何求。

范成大	南柯子・南歌子
怅望梅花驿，凝情杜若洲。
香云低处有高楼。
可惜高楼、不近木兰舟。
缄素双鱼远，题红片叶秋。
欲凭江水寄离愁。
江已东流、那肯更西流。

范成大	南柯子・南歌子
银渚盈盈渡，金风缓缓吹。
晚香浮动五云飞。
月姊妒人、颦尽一弯眉。
短夜难留处，斜河欲淡时。
半愁半喜是佳期。
一度相逢、添得两相思。

范成大	水调歌头
细数十年事，十处过中秋。
今年新梦，忽到黄鹤旧山头。
老子个中不浅，此会天教重见，今古一南楼。
星汉淡无色，玉镜独空浮。
敛秦烟，收楚雾，熨江流。
关河离合，南北依旧照清愁。
想见姮娥冷眼，应笑归来双鬓，空敞黑貂裘。
酾酒问蟾兔，肯去伴沧洲。

范成大	水调歌头
万里汉家使，双节照清秋。
旧京行遍，中夜呼禹济黄流。
寥落桑榆西北，无限太行紫翠，相伴过芦沟。
岁晚客多病，风露冷貂裘。
对重九，须烂醉，莫牢愁。
黄花为我，一笑不管鬓霜羞。
袖里天书咫尺，眼底关河百二，歌罢此生浮。
惟有平安信，随雁到南州。

范成大	西江月
十月谁云春小，一年两见风娇。
云英此夕度蓝桥。
人意花枝都好。
百媚朝天淡粉，六铢步月生绡。
人间霜叶满庭皋，别有东风不老。

范成大	西江月
北客开眉乐岁，东君著意华年。
遮风藏雨晚云天。
应怕杏梢红浅。
不惜灯前放夜，从教雪後留寒。
水晶帘箔万花钿。
听彻南楼晓箭。

范成大	鹊桥仙
双星良夜，耕慵织懒，应被群仙相妒。
娟娟月姊满眉颦，更无奈、风姨吹雨。
相逢草草，争如休见，重搅别离心绪。
新欢不抵旧愁多，倒添了、新愁归去。

范成大	宜男草
篱菊滩芦被霜後。
袅长风、万重高柳。
天为谁、展尽湖光渺渺，应为我、扁舟入手。
橘中曾醉洞庭酒。
辗云涛、挂帆南斗。
追旧游、不减商山杳杳，犹有人、能相记否。

范成大	宜男草
舍北烟霏舍南浪。
雪倾篱、雨荒薇涨。
问小桥、别後谁过，惟有迷鸟羁雌来往。
重寻山水问无恙。
扫柴荆、土花尘网。
留小桃、先试光风，从此芝草琅玕日长。

范成大	秦楼月・忆秦娥
窗纱薄。
日穿红幔催梳掠。
催梳掠。
新晴天气，画檐闻鹊。
海棠逗晓都开却。
小云先在阑干角。
阑干角。
杨花满地，夜来风恶。

范成大	秦楼月・忆秦娥
珠帘狭。
卷帘春院花围合。
花围合。
昼长人静，双双胡蝶。
花前苦殢金蕉叶。
瞢腾午睡扶头怯。
扶头怯。
闲愁无限，远山斜叠。

范成大	秦楼月・忆秦娥
香罗薄。
带围宽尽无人觉。
无人觉。
东风日暮，一帘花落。
西园空锁秋千索。
帘垂帘卷闲池阁。
闲池阁。
黄昏香火，画楼吹角。

范成大	秦楼月・忆秦娥
楼阴缺。
阑干影卧东厢月。
东厢月。
一天风露，杏花如雪。
隔烟催漏金虬咽。
罗帏暗淡灯花结。
灯花结。
片时春梦，江南天阔。

范成大	秦楼月・忆秦娥
浮云集。
轻雷隐隐初惊蛰。
初惊蛰。
鹁鸠鸣怒，绿杨风急。
玉炉烟重香罗浥。
拂墙浓杏燕支湿。
燕支湿。
花梢缺处，画楼人立。

范成大	念奴娇
双峰叠障，过天风海雨，无边空碧。
月姊年年应好在，玉阕琼宫愁寂。
谁唤痴云，一杯为尽，夜气寒无色。
碧城凝望，高楼飘渺西北。
肠断桂冷蟾孤，佳期如梦，又把阑干拍。
雾鬓风鬟相借问，浮世几回今夕。
圆缺晴阴，古今同恨，我更长为客。
婵娟明夜，尊前谁念南陌。

范成大	念奴娇
十年旧事，醉京花蜀酒，万葩千萼。
一棹归来吴下看，俯仰心情今昨。
强倚雕阑，羞簪雪鬓，老恐花枝觉。
揩摹愁眼，雾中相对依约。
闻道家宴团栾，光风转夜，月傍西楼落。
打彻梁州春自远，不饮何时欢乐。
沾惹天香，留连国艳，莫散灯前酌。
袜尘生处，为君重赋河洛。

范成大	念奴娇
吴波浮动，看中流翻月，半江金碧。
醉舞空明三万顷，不管姮娥愁寂。
指点琼楼，凭虚有路，鲸背横东极。
水云飘荡，阑干千丈无力。
家世回首沧洲，烟波渔钓，有鸱夷仙迹。
一笑闲身游物外，来访扁舟消息。
天上今宵，人间此地，我是风前客。
涛生残夜，鱼龙惊听横笛。

范成大	念奴娇
水乡霜落，望西山一寸，修眉横碧。
南浦潮生帆影去，日落天青江白。
万里浮云，被风吹散，又被风吹积。
尊前歌罢，满空凝淡寒色。
人世会少离多，都来名利，似蝇头蝉翼。
赢得长亭车马路，千古羁愁如织。
我辈情锺，匆匆相见，一笑真难得。
明年谁健，梦魂飘荡南北。

范成大	念奴娇
湖山如画，系孤篷柳岸，莫惊鱼鸟。
料峭春寒花未遍，先共疏梅索笑。
一梦三年，松风依旧，萝月何曾老。
邻家相问，这回真个归到。
绿鬓新点吴霜，尊前强健，不怕衰翁号。
赖有风流车马客，来觅香云花岛。
似我粗豪，不通姓字，只有银瓶倒。
奔名逐利，乱帆谁在天表。

范成大	惜分飞
易散浮云难再聚。
遮莫相随百步。
谁唤行人去。
石湖烟浪渔樵侣。
重别西楼肠断否。
多少凄风苦雨。
休梦江南路。
路长梦短无寻处。

范成大	梦玉人引
送行人去，犹追路、再相觅。
天末交情，长是合堂同席。
从此尊前，便顿然少个，江南羁客。
不忍匆匆，少驻船梅驿。
酒斟虽满，尚少如、别泪万千滴。
欲语吞声，结心相对呜咽。
冬火凄清，笙歌无颜色。
从别後，尽相忘，算也难忘今夕。

范成大	梦玉人引
共登临处，飘风袂、倚空碧。
雨卷云飞，长有桂娥看客。
箫鼓生春，遍锦城如画，雪山无色。
一梦才成，恍天涯南北。
舞馀歌罢，料宣华、回首尽陈迹。
万里秦吴，有情应问消息。
我欲归耕，如何重来得。
故人若望江南，且折梅花相忆。

范成大	如梦令
罨画屏中客住。
水色山光无数。
斜日满江声，何处撑来小渡。
休去。
休去。
惊散一舟鸥鹭。

范成大	如梦令
两两莺啼何许。
寻遍绿阴浓处。
天气润罗衣，病起却忺微暑。
休雨。
休雨。
明日榴花端午。

范成大	菩萨蛮
小轩今日开窗了。
揉蓝染碧绿阶草。
檐佩可怜风。
杏梢烟雨红。
飘零欢事少。
鬓点吴霜早。
天色不愁人。
眼前无限春。

范成大	菩萨蛮
雪林一夜收寒了。
东风恰向灯前到。
今夕是何年。
新春新月圆。
绮丛香雾隔。
犹记疏狂客。
留取缕金旛。
夜蛾相并看。

范成大	菩萨蛮
黄梅时节春萧索。
越罗香润吴纱薄。
丝雨日昽明。
柳梢红未晴。
多愁多病後。
不识会中酒。
愁病送春归。
恰如中酒时。

范成大	临江仙
羽扇纶巾风袅袅，东厢月到蔷薇。
新声谁唤出罗帏。
龙须将笛绕，雁字入筝飞。
陶写中年须个里，留连月扇云衣。
周郎去後赏音稀。
为君持酒听，那肯带春归。

范成大	临江仙
万事灰心犹薄宦，尘埃未免劳形。
故人相见似河清。
恰逢梅柳动，高兴逐春生。
卜昼匆匆还卜夜，仍须月坠河倾。
明年我去白鸥盟。
金闺三玉树，好问紫霄程。

范成大	减字木兰花
玉烟浮动。
银阕三山连海冻。
翠袖阑干。
不怕楼高酒力寒。
双松冻折。
忽忆衰翁容易别。
想见鸥边。
压损年时小钓船。

范成大	减字木兰花
折残金菊。
枨子香时新酒熟。
谁伴芳尊。
先问梅花借小春。
道人破戒。
染酒题诗金凤带。
愁病相关。
不似年时酒量宽。

范成大	减字木兰花
波娇鬓袅。
中隐堂前人意好。
不奈春何。
拚却轻寒透薄罗。
翦梅新曲。
欲断还联三叠促。
围坐风流。
饶我尊前第一筹。

范成大	减字木兰花
枕书睡熟。
珍重月明相伴宿。
宝鸭金寒。
香满围屏宛转山。
鸡人声杳。
瑶井玉绳相对晓。
黯淡窗纱。
却下风帘护烛花。

范成大	减字木兰花
腊前三白。
春到西园还见雪。
红紫花迟。
借作东风万玉枝。
归田计决。
麦饭熟时应快活。
身在高楼。
心在山阴一叶舟。

范成大	鹧鸪天
休舞银貂小契丹。
满堂宾客尽关山。
从今袅袅盈盈处，谁复端端正正看。
模泪易，写愁难。
潇湘江上竹枝斑。
碧云日暮无书寄，寥落烟中一雁寒。

范成大	鹧鸪天
荡漾西湖采绿苹。
扬鞭南埭衮红尘。
桃花暖日茸茸笑，杨柳光风浅浅颦。
章贡水，郁孤云。
多情争似桂江春。
崔徽卷轴瑶姬梦，纵有相逢不是真。

范成大	鹧鸪天
嫩绿重重看得成。
曲栏幽槛小红英。
酴醿架上蜂儿闹，杨柳行间燕子轻。
春婉娩，客飘零。
残花浅酒片时清。
一杯且买明朝事，送了斜阳月又生。

范成大	鹧鸪天
压蕊拈须粉作团。
疏香辛苦颤朝寒。
须知风月寻常见，不似层层带雪看。
春髻重，晓眉弯。
一枝斜并缕金旛。
酒红不解东风冻，惊怪钗头玉燕乾。

范成大	好事近
云暮暗千山，肠断玉楼金阕。
应是高唐小妇，妒姮娥清绝。
夜凉不放酒杯寒，醉眼渐生缬。
何待桂花相照，有人人如月。

范成大	好事近
昨夜报春来，的皪岭梅开雪。
携手玉人同赏，比看谁奇绝。
阑干倚遍忆多情，怕角声呜咽。
与折一枝斜戴，衬鬓云梳月。

范成大	卜算子
凉夜竹堂虚，小睡匆匆醒。
银漏无声月上阶，满地阑干影。
何处最知秋，风在梧桐井。
不惜骖鸾弄玉箫，露湿衣裳冷。

范成大	卜算子
云压小桥深，月到重门静。
冷蕊疏枝半不禁，更著横窗影。
回首故园春，往事难重省。
半夜清香入梦来，从此熏炉冷。

范成大	三登乐
一碧鳞鳞，横万里、天垂吴楚。
四无人、橹声自语。
向浮云、西下处，水村烟树。
何处系船，暮涛涨浦。
正江南、遥落後，好山无数。
尽乘流、兴来便去。
对青灯、独自叹，一生羁旅。
枕梦寒，又还夜雨。

范成大	三登乐
路转横塘，风卷地、水肥帆饱。
眼双明、旷怀浩渺。
问菟裘、无恙否，天教重到。
木落雾收，故山更好。
过溪门、休荡桨，恐惊鱼鸟。
算年来、识翁者少。
喜山林、踪迹在，何曾如扫。
归宾任霜，醉红未老。

范成大	三登乐
今夕何朝，披岫幌、云关重启。
引冰壶、素空似洗。
卷帘中、枕上，月星浮水。
天镜夜明，半窗万里。
盼庭柯、都老大，树犹如此。
六年前、转头未几。
唤邻翁、来话旧，同新蚁。
秉烛夜阑，又疑梦里。

范成大	三登乐
方帽卫寒，重检校、旧时农圃。
荒三径、不知何许。
但姑苏台下，有苍然平楚。
人笑此翁，又来访古。
况五湖、元自有，扁舟祖武。
记沧洲、白鸥伴侣。
叹年来、孤负了，一蓑烟雨。
寂寞暮潮，唤回棹去。

范成大	浪淘沙
黯淡养花天。
小雨能悭。
烟轻云薄有无间。
官柳丝丝都绿遍，犹有春寒。
空翠湿征鞍。
马首千山。
多情若是肯俱还。
别有玉杯承露冷，留共君看。

范成大	虞美人
霜馀好探梅消息。
日日溪桥侧。
不如君有似梅人。
歌里工颦妍笑、两眉春。
疏枝冷蕊风情少。
却称衰翁老。
从教来作静中邻。
冷淡无言无笑、也无颦。

范成大	虞美人
落梅时节冰轮满。
何似中秋看。
琼楼玉宇一般明。
只为娥、添了万枝灯。
锦江城下杯残後。
还照鄞江酒。
天东相见说天西。
除却衰翁和月、更谁知。

范成大	虞美人
玉箫惊报同云重。
仍怪金瓶冻。
清明将近雪花翻。
不道海堂消瘦、柳丝寒。
王孙沈醉狨毡幕。
谁怕罗衣薄。
烛灯香雾两厌厌。
仿佛有人愁损、上眉尖。

范成大	虞美人
谁将击碎珊瑚玉。
装上交枝粟。
恰如娇小万琼妃。
涂罢额黄、嫌怕污燕支。
夜深未觉清香绝。
风露溶溶月。
满身花影弄凄凉。
无限月和风露、一齐香。

范成大	醉落魄・一斛珠
春城胜绝。
暮林风舞催花发。
垂云卷尽添空阔。
吹上新年，美满十分月。
红蕖影下勾丝抹。
老来牵强随时节。
无人知道心情别。
唯有蛾儿，惊见鬓边雪。

范成大	步虚词・西江月
珠霄境，却似化人宫。
梵气弥罗融万象，玉楼十二倚清空。
一片宝光中。

范成大	步虚词・西江月
浮黎路，依约太微间。
雪色宝阶千万丈，人间遥作白虹看。
幢节度高寒。

范成大	步虚词・西江月
罡风起，背负玉虚廷。
九素烟中寒一色，扶阑四面是青冥。
环拱万珠星。

范成大	步虚词・西江月
流铃响，龙驭籋云来。
夹道骞华龙彩仗，红云扶辂辗天街。
迎驾鹤毰毸。

范成大	步虚词・西江月
钧天奏，流韵满空明。
琪树玲珑珠网碎，仙风吹作步虚声。
相和八鸾鸣。

范成大	步虚词・西江月
楼阑外，辇道插非烟。
闲上郁萧台上看，空歌来自始青天。
扬袂揖飞仙。

范成大	玉楼春
佳人无对甘幽独。
竹雨松风相澡浴。
山深翠袖自生寒，夜久玉肌元不粟。
却寻千树烟江曲。
道骨仙风终绝俗。
绛裙缟袂各朝元，只有散仙名萼绿。

范成大	霜天晓角
晚晴风歇。
一夜春折威。
脉脉花疏天淡，云来去、数枝雪。
胜绝。
愁亦绝。
此情谁共说。
惟有两行低雁，知人倚、画楼月。

范成大	玉楼春
云横水绕芳尘陌。
一万重花春拍拍。
蓝桥仙路不崎岖，醉舞狂歌容倦客。
真香解语人倾国。
知是紫云谁敢觅。
满蹊桃李不能言，分付仙家君莫惜。

范成大	醉落魄・一斛珠
马蹄尘扑。
春风得意笙歌逐。
款门不问谁家竹。
只拣红装，高处烧银烛。
碧鸡坊里花如屋。
燕王宫下花成谷。
不须悔唱关山曲。
只为海棠，也合来西蜀。

范成大	菩萨蛮
冰明玉润天然色。
凄凉拼作西风客。
不肯嫁东风。
殷勤霜露中。
绿窗梳洗晚。
笑把玻璃盏。
斜日上妆台。
酒红和困来。

范成大	眼儿媚
酣酣日脚紫烟浮。
妍暖破轻裘。
困人天色，醉人花气，午梦扶头。
春慵恰似春塘水，一片縠纹愁。
溶溶泄泄，东风无力，欲皱还休。

范成大	惜分飞
画戟锦车皆雅故。
箫鼓留连客住。
南浦春波暮。
难望罗袜生尘处。
明日船旗应不驻。
且唱断肠新句。
卷尽珠帘雨。
雪花一夜随人去。

范成大	菩萨蛮
客行忽到湘东驿。
明朝真是潇湘客。
晴碧万重云。
几时逢故人。
江南如塞北。
别後书难得。
先自雁来稀。
那堪春半时。

范成大	满江红
千古东流，声卷地、云涛如屋。
横浩渺、樯竿十丈，不胜帆腹。
夜雨翻江春浦涨，船头鼓急风初熟。
似当年、呼禹乱黄川，飞梭速。
击楫誓，空惊俗。
休拊髀，都生肉。
任炎天冰海，一杯相属。
荻笋蒌芽新入馔，弦凤吹能翻曲。
笑人间、何处似尊前，添银烛。

范成大	谒金门
塘水碧。
仍带麴尘颜色。
泥泥縠纹无气力。
东风如爱惜。
恰似越来溪侧。
也有一双鸂鶒。
只欠柳丝千百尺。
系船春弄笛。

范成大	秦楼月・忆秦娥
湘江碧。
故人同作湘中客。
湘中客。
东风回雁，杏花寒食。
温温月到蓝桥侧。
醒心弦里春无极。
春无极。
明朝残梦，马嘶南陌。

范成大	醉落魄・一斛珠
雪晴风作。
松梢片片轻鸥落。
玉楼天半褰珠箔。
一笛梅花，吹裂冻云幕。
去年小猎漓山脚。
弓刀湿遍犹横槊。
今年翻怕貂裘薄。
寒似去年，人比去年觉。

范成大	霜天晓角
少年豪纵。
袍锦团花凤。
曾是京城游子，驰宝马、飞金鞚。
旧游浑似梦。
鬓点吴霜重。
多少燕情莺意，都泻入、玻璃瓮。

范成大	菩萨蛮
彤楼鼓密催金轮。
沈沈青琐重重幕。
宣唤晚朝天。
五云笼暝烟。
风急东华路。
暖扇遮微雨。
香雾扑人衣。
上林乌满枝。

范成大	水调歌头
万里汉都护。
（下缺）

范成大	水调歌头
万里桥边客。
（下缺）

范成大	水调歌头
万里吴船泊，归访菊篱秋。
（下缺）

范成大	醉落魄・一斛珠
栖乌飞绝。
绛河绿雾星明灭。
烧香曳簟眠清樾。
花久影吹笙，满地淡黄月。
好风碎竹声如雪。
昭华三弄临风咽。
鬓丝撩乱纶巾折。
凉满北窗，休共软红说。

范成大	朝中措
长年心事寄林扃。
尘鬓已星星。
芳意不如水远，归心欲与云平。
留连一醉，花残日永，雨後山明。
从此量船载酒，莫教闲却春情。

范成大	水龙吟
仙翁家在丛霄，五云八景来尘表。
黄扉紫闼，化钧高妙，风霆挥扫。
漠北寒烟，峤南和气，笑谈都了。
自玉麟归去，金牛再款，却回首、人间少。
天与丹台旧籍，笑苍生、祝公难老。
春葩秋叶，喧寒易变，壶天长好。
物外新闻，凤歌鸾翥，龙蟠虎绕。
想如心高会，寒霜夜永，尽横参晓。

范成大	满江红
山绕西湖，曾同泛、一篙春绿。
重会面、未温往事，先翻新曲。
劲柏乔松霜雪後，知心惟有孤生竹。
对荒园、犹解两高歌，空惊俗。
人更健，情逾熟。
樱共柳，冰和玉。
恐相逢如梦，夜阑添烛，别後书来空怅望，尊前酒到休拘束。
笑簟瓢、未足已能狂，那堪足。

王质	青玉案
中央自有仙风度。
散入千林去。
万点秋芳洒飞露。
舜裳赭色，尧眉黄彩，化作花无数。
层层翠葆鸾旗舞。
吹下天香遍瑶宇。
万岁千秋奉明主。
桂华月苑，蕊珠宝殿，长听黄金缕。

王质	青玉案
浮萍不碍鱼行路。
细数鱼来去。
静倚溪阴深觅句。
碧鲜清润，影摇香度。
易觉阑干暮。
凫雏深傍苹根住。
浴罢红衣褪残缕。
一寸江湖无可付。
渚兰汀草，卧烟雨。
荒了垂纶处。

王质	江城子
细风微揭碧鳞鳞。
绣帏深。
不闻声。
时见推帘，笼袖玉轻轻。
不似绮楼高卷幔，相指点，总分明。
斜湾丛柳暗阴阴。
且消停。
莫催行。
只恨夕阳，虽好近黄昏。
得到钗梁容略住，无分做，小蜻蜓。

王质	江城子
细风吹起翠田田。
雨和烟。
入梅天。
鲜润繁阴，悄悄转清圆。
十顷蒲萄深贮碧，鸥共鹭，各翩翩。
影摇香度小婵娟。
竹林贤。
总神仙。
滴露飞霜，雪壑注冰泉。
伴了芙蓉城里客，无一事，北窗眠。

王质	江城子
柳梢无雪受风吹。
绿垂垂。
乳鸦啼。
直下蒲萄，春水未平堤。
却似今年春气早，白团扇，已相宜。
红巾当日鸟衔飞。
曲江湄。
暮春时。
孔雀麒麟，交蹙绣罗衣。
何似野堂陪胜客，花影外，竹影移。

王质	蓦山溪
枯林荒陌，矮树敷鲜叶。
不见雅风标，十二分、山容野色。
因何嫩茁，舞动小旗枪，梅花後，杏花前，色味香三绝。
含光隐耀，尘土埋豪杰。
试看大粗疏，争知变、寒云飞雪。
休说休说，世只两名花，芍药相，牡丹王，未尽人间舌。

王质	满江红
方丈维摩，蒙衲被、都齐不省。
空怅望、锦裘绣帽，玉珂金镫。
十月小春逢此日，一时胜事输公等。
问短衣、匹马射南山，何人肯。
山暮紫，峰如笋。
江寒碧，沙如粉。
望塞鸿杳杳，水遥天永。
饮罢不妨瓶屡卧，归来自有风吹醒。
试断桥、流水月明边，寻疏影。

王质	满江红
整顿乾坤，恨无袖、回旋不足。
须付与、腰金叠赤，面槐参绿。
功业岂无人可了，英豪自有心相伏。
自孤窗、寒烛听经纶，常三复。
举大白，倾。
为公起，歌此曲。
曲中意惟有，斯贤堪属。
萱草喜除烦恼障，莲花妙享清凉福。
愿年年、团扇弄生绡，长如玉。

王质	满江红
惨淡轻阴，都养就、朱朱白白。
最好是、梨花带雨，海棠映日。
暖雾烘成芳草色，娇风分与垂杨力。
听红边、翠杪啭清圆，曾相识。
春绪乱，还如织。
春梦断，还堪觅。
看青梅下有，游人啧啧。
爱酒正香须满泛，怜花太嫩休轻摘。
把领巾、收聚众香浓，凭风立。

王质	满江红
生平铺，吹不起、轻风无力。
西江上、斗牛相射，水天一色。
二妙风流今代少，一时光价何时息。
更绛霄、白日下云，芙蓉客。
整飞驭，成得得。
寻前约、宽忆忆。
正云飞雨卷，旧红新碧。
茁茁抽长荷柄绿，毵毵吐净杨花白。
渐衣篝、香润入梅天，红绡湿。

王质	满江红
莽莽云平，都不辨、近山远水。
尽徘徊、尚留波面，未归湾尾。
浪猛深深鸥抱稳，波寒缩缩鱼沈底。
恐狂风、颠雨岸多摧，舟难舣。
船篷重，拖不起。
蓑衣湿，森如洗。
想杖头未足，杯中无计。
渔网吹翻无把捉，钓竿冻断成抛弃。
到高歌、风静月明时，谁如你。

王质	满江红
落尽斜阳，尚有些、断霞残影。
甚弯环、东溪西巷，南岩北岭。
行熟更教羊引著，睡浓却被鸦惊醒。
渐孤村、树暗颤山，霜风冷。
人世里，嫌他蠢。
牛背上，输他稳。
但芒鞋一，蓑衣一领。
五脏荒陂蔬荐口，双幽崦花漫顶。
虽云乌、月黑路蒙笼，何曾窘。

王质	满江红
纸张梅花，有丛桂、又有修竹。
是何声、雪飘远渚，泉鸣幽谷。
红蓼白苹须拂袖，馀音尚带清香馥。
挽素娥青女、问飞琼，谁家曲。
韩退之，欧永叔。
惚兮恍，恍兮惚。
试侧耳，山常似黛，水常如玉。
颜子操中何足怨，醉翁徽外无人续。
正青天、明月上东南，芳时足。

王质	水调歌头
江水去无极，无地有青天。
怒涛汹涌，卷浪成雪蔽长川。
一望扬州苍莽，隐见烟竿双矗，何处卷珠帘。
落日瓜洲渡，鸿鹭满风前。
古战场，皆白草，更苍烟。
清平犹有遗恨，久矣在江边。
北固山前三杰，遥想当年意气，づづ昵中原。
上马促归去，风堕接翩。

王质	水调歌头
细数十年梦，十处过中秋。
今年清梦，还在黄鹤旧楼头。
老子个中不浅，此会天教重见，今古一南楼。
星汉淡无色，玉锦倚空浮。
带秦烟，萦楚雾，熨江流。
关河离合南北，依旧照清愁。
想见娥冷笑，笑我归来霜鬓，空敝黑貂裘。
把酒问清影，肯去伴沧洲。

王质	水调歌头
晚嶂倚斜日，秋树战悲风。
一泓绀紫澄碧，中有睡蛟龙。
散作清溪明玉，激上长松流水，雨电乱寒空。
抛却红尘袂，飞入妙光宫。
佛国大，天溥博，地含洪。
空岩乱壑递响，珠影动金容。
万古碧潭空界，一点青霄明月，涝漉总无功。
云散殿突兀，风动铎丁东。

王质	水调歌头
草蔓已多露，松竹总含风。
群山左顾右盼，如虎更如龙。
时见渔灯三两，知在谁家浦溆，星斗烂垂空。
万有付一扫，人世等天宫。
秋萧瑟，林脱叶，水归洪。
江湖飘泊鸿雁，洲渚肯相容。
要使群生安堵，不听三更吠犬，此则是奇功。
一任画麟阁，吾自老墙东。

王质	水调歌头
云在空碧，天宇共高明。
重阳易得风雨，今日不胜晴。
天为两朝元老，付与四时佳节，不动一丝尘。
香霭洗金戟，飞雾洒霓旌。
山鸣叶，江动石，总欢声。
剑关玉垒千载，谁见此升平。
细看尊前万蕊，相映眉间一点，黄气郁。
江汉下淮海，都赖一长城。

王质	水调歌头
花上插苍碧，花下走清湍。
浓霜深覆残雪，更有月相参。
似我竹溪茅屋，欲晓未明天气，扶杖绕篱看。
秦楚五千里，何处是江南。
饶风下，人不断，马相连。
颇尝见有此客，相属意。
欲为横吹出塞，无处可寻羌管，短策叩征鞍。
策断征鞍裂，惊坠玉毵毵。

王质	水调歌头
淮海一星出，分野到梁州。
玉京群帝朝斗，公在列仙流。
尽扫枪格泽，高拱紫微太乙，霞佩拂红。
非雾非烟里，永侍绀云裘。
日南至，月既望，寿君侯。
梅花满眼，一朵聊当一千秋。
半夜玉堂承诏，翼旦路朝宣册，归去作班头。
风静瞿塘峡，安稳放行舟。

王质	水调歌头
河汉湛秋碧，玉露嗳瑶空。
太清仙子，飘渺飞佩响玲珑。
暂驭青鸾紫凤，来玩十洲三岛，旌旆卷芙蓉。
身在大江表，名系绛霄宫。
两仙客，歌驻月，舞迥风。
宝薰轻度帘幕，香雾结重重。
已觉长安近日，会看此星朝斗，千载庆云龙。
翠霭彤烟里，长侍衮衣红。

王质	八声甘州
海茫茫、天北与天南，吾友定安归。
闻濡须江上，皖公山下，驾白云飞。
莽苍空郊虚野，古路立斜晖。
颜跖皆尘土，苦泪休挥。
一代锦肠绣肺，想英魂皎皎，健口霏霏。
望寒空明月，无路寄相思。
叹千古、兴亡成败，满乾坤、遗恨有谁知。
今何在，一川烟惨，万壑风悲。

王质	八声甘州
事茫茫、赤壁半帆风，四海忽三分。
想苍烟金虎，碧云铜爵，恨满乾坤。
郁郁秣陵王气，传到第三孙。
风虎云龙会，自有其人。
朱颜二十有四，正锦帏秋梦，玉帐春声。
望吴江楚汉，明月伴英魂。
小桥红浪湿，抚虚弦、何处得郎闻。
雪堂老，千年一瞬，再击空明。

王质	八声甘州
过隆中、桑柘倚斜阳，禾黍战悲风。
世若无徐庶，更无庞统，沈了英雄。
本计东荆西益，观变取奇功。
转尽青天粟，无路能通。
他日杂耕渭上，忽一星飞坠，万事成空。
使一曹三马，云雨动蛟龙。
看璀璨、出师一表，照乾坤、牛斗气常冲。
千年後，锦城相吊，遇草堂翁。

王质	八声甘州
气佳哉、烟紫石头城，云碧雨花台。
想东山前後，望春树绿，看晚潮回。
自古英雄豪杰，无不待时来。
拥鼻微吟处，山静花开。
商皓亦常如此，羡苍生皆有，瞻望之怀。
但淝河洛涧，此事偶然谐。
疑是彼、八公草木，得神明、相亮不相猜。
西州泪、千年犹湿，回望兴哀。

王质	倦寻芳
冰壶秋月，去了潘郎，传到梁老。
骑马乘船，麾斥五湖三岛。
任捎云，兼拂日，拽蛟龙、鳞鬣都推倒。
厢尘中，分付高人胜士，把云烟扫。
乾坤巧。
自苍筠无汗，乌锥无刃，此为至宝。
第一君门通表。
书囊谏草。
第二文章扬事业，第三编简摅怀抱。
千百般，终久被他磨了。

王质	倦寻芳
断崖树老，侧岸槎枯，倒倚斜插。
脚面浅溪，掌样平洲重叠。
著芒鞋，携竹杖，遇乱莎幽涧萦纡涉。
那人家，有竹笋瓦缶。
颇颇清冽。
曾微呷。
正斜阳淡淡，暮霭昏昏，晚风猎猎。
转眼已成陈迹。
不堪追蹑。
试问旧醅还好在，暂停归影留时霎。
待重来，细拈弄、水花山叶。

王质	万年欢
一轮明月，古人心万年，更寸心存。
沧海化为黄土，心不成尘。
杳杳兴亡成败，满乾坤、未见知音。
抚阑干、欲唤英魂，沈沈又没人应。
无聊枕搔首，梦庐中坛上，一似平生。
共挽长江为酒，相对同倾。
不觉霜风敲竹，睡觉来、海与愁深。
拂袖去，塞北河西，红尘陌上寻人。

王质	真珠帘
翠虬夭矫拿苍玉。
飞来到、吾庐溪湾山麓。
一笑忽相逢，更解包投宿。
北池之畔西墙曲，与主人、呼青吸绿。
恨我，无天寒翠袖，共倚修竹。
每遇飞雪萧萧，更惊风槭槭，清标可掬。
更与月同来，无半点尘俗。
冬有寒梅闲相伴，春亦有、幽兰相逐。
香足。
才露下霜飞，又有秋菊。

王质	沁园春
二百年间，十二时中，悲欢往来。
但盖头一把，容身方丈，无多缘饰，莫遣尘埃。
屈曲成幽，萧条生净，野草闲花都妙哉。
家无力，虽然咫尺，强作萦回。
竹斋。
向背松斋。
须次第、春兰秋菊开。
在竹篱虚处，密栽甘橘，荆桥斜畔，疏种香梅。
山芋羹，地黄酿粥，冬後春前皆可栽。
门通水，荷汀蓼渚，足可徘徊。

王质	红窗怨
欲寄意，都无有。
且须折赠、市桥官柳。
看君著上征衣，也寻思、榜舟楚江口。
此会未知何时又。
恨男儿、不长相守。
苟富贵、毋相忘，若相忘、有如此酒。

王质	红窗怨
帘不卷。
人难见。
缥缈歌声，暗随香转。
记与三五少年，在杭州、曾听得几遍。
唱到生绡白团扇。
晚凉初、桐阴满院。
待要图入丹青，无奈缘识如花面。

王质	凤时春
标格风流前辈。
才瞥见春风，萧然无对。
只有月娥心不退。
依旧断桥，横在流水。
我亦共、月娥同意。
肯将情移在，粗红俗翠。
除丁香蔷薇酴外。
便作花王，不是此辈。

王质	泛兰舟
萧萧乌帽黄衫。
元水拍云岩。
风清月白，一双碧眼莹秋潭。
四海九州，茫茫东北，渺渺西南。
松霜杉露毵毵。
龙门隔如参井，青城佳气与天参。
蔽山充野，牡丹红外茯苓甘。
鹤顶凝丹，隙驹蹀躞，尽百年闲。
乾坤云海风帆。

王质	无月不登楼
池塘生春草，梦中共、水仙相识。
细拨冰绡，低沈玉骨，搅动一池寒碧。
吹尽杨花，糁毡消白。
却有青钱，点点如积。
渐成翠、亭亭如立。
汉女江妃入奁室。
掰破靓妆拥出。
夜月明前，夕阳後，清妙世间标格。
中贮琼瑶汁。
才嚼破、露飞霜泣。
何益。
未转眼，度秋风，成陈迹。

王质	别素质・忆瑶姬
一个茅奄，三间七架。
两畔更添两厦。
倒坐双亭平分，扶阑两下。
门前数十丘。
塍外更百十株桑柘。
一溪活水长流，馀波及、蔬畦菜把。
便是招提与兰若。
时钞疏乡园，看经村社。
随分斗米相酬，环钱相谢。
便阕少亦堪借借。
常收些、笋乾蕨。
好年岁，更无兵无火，快活杀也。

王质	笛家弄・笛家
凌乱败荷，既似沙莞，又如淝水。
颠倒旌旗都靡。
馀花谢，又似乌江，骓兮不逝。
虞兮奈尔。
凋柳萧骚，又如轵道，故老何颜对。
因缘断。
时节转。
自然如彼。
自然如此。
水边沙际。
芦花摇曳。
唤住行人，蓼花妩媚。
引翻游子。
又似江都酣夜延秋，建业望仙结绮。
月下心飞，风前骨醉。
共苹花得意。
今看昔、後看今未。
一回头，已百弹指。

沈瀛	念奴娇
郊原浩荡，正夺目花光，动人春色。
白下长干佳丽最，寒食嬉游人物。
雾卷香轮，风嘶宝骑，云表歌声遏。
归来灯火，不知斗柄西揭。
六代当日繁华，幕天席地，醉拍江流窄。
游女人人争唱道，缓缓踏青阡陌。
乐事何穷，赏心无限，惟惜年光迫。
须臾聚散，人生真信如客。

沈瀛	念奴娇
梧桐响雨，忆空江寒浪，渔舟冲雪。
横卧云峰千叠嶂，风旆槽香新压。
网跃银刀，纶收钩线，倚棹清歌发。
征鸿嘹亮，助予闲奏音节。
天上桂子阴成，月中香旧，几度人间别。
玉斧匣中常夜吼，可惜光阴虚设。
唤下云梯，直攀金户，打透重门铁。
娥念旧，料应重许人折。

沈瀛	念奴娇
春来腊去，一番新风景，为君开设。
试忆前时花雨坠，只少梅花清绝。
两个难逢，一分才欠，巧杀终如拙。
玉梅人唤，雪儿来对时节。
应更付属楼头，丁宁笛伴，莫把声声彻。
玉女行春娇渡马，休是鹊桥轻别。
对我三人，与君一醉，醉了樽重设。
清歌未放，更须天上呼月。

沈瀛	念奴娇
赏心佳处，登临地、千古人人都说。
何况江天来雪望，添得十分奇绝。
倚遍栏干，下窥寒镜，照我容颜拙。
举头惊笑，问今天是何节。
天外矗矗琼山，溶溶银海，上下光相接。
年去岁来频览为，何事今朝浑别。
坐蹴云茵，横牵绡幕，玉女来铺设。
公馀多暇，正堪同此风月。

沈瀛	念奴娇
阳春布暖，又还见、光景如梭催逼。
帝里皇都人共道，好个前时春色。
默默暗沈，含颦不语，此意谁人识。
何如索笑，放开说尽端的。
须信漏泄风光，百花头上，报一枝消息。
多少园林应次第，迤逦排红骈白。
金鼎芳滋，玉堂璀璨，趁取佳时节。
东君归後，绿阴依旧南陌。

沈瀛	念奴娇
万般照破，无一点闲愁，萦系心目。
种柳栽花园数亩，不觉吾庐幽独。
闲上高台，溪光山色，一洗襟尘俗。
小庵深处，萧然无限修竹。
尽日闭却柴门，故人相问，扣户来车毂。
相对围棋看胜负，更听弹琴一曲。
尔汝忘形，高谈剧论，莫遣人来促。
村歌社舞，为予倒尽千斛。

沈瀛	念奴娇
光阴转毂，况生死事大，无常迅速。
学道参禅、要识取，自家本来面目。
闹里提撕，静中打坐，闲看传灯录。
话头记取，要须生处教熟。
一日十二时中，莫教间断，念念来相续。
唤作竹蓖还则背，不唤竹蓖则触。
斩却猫儿，问他狗子，更去参尊宿。
忽然瞥地，碧潭冷浸寒玉。

沈瀛	满江红
姑孰名邦，黄山畔、古台巍立。
秋渐老、重阳天气，郊原澄碧。
隐隐西州增远望，长江一带平如席。
怅英雄、千古到如今，空遗迹。
吴太守，文章伯。
寻胜事，酬佳节。
拥笙歌千骑，遍游南陌。
襟带江城当一面，折冲千里无强敌。
更行看、击楫溯中流，妖氛息。

沈瀛	满江红
半世飘蓬，今何幸、得归乡曲。
却还似、重来燕子，认巢新屋。
好是秋晴风日美，饭香云子炊如玉。
念蟹螯、满把欲黄时，笋新绿。
仍更有，初开菊。
何妨更，重添竹。
与此君相对，且无荣辱。
待得吾庐三径就，此生素愿都齐足。
任三竿、红日上檐梢，眠方熟。

沈瀛	水调歌头
潇洒云中鹤，容与水边鸥。
缑山仙客，飘然曾约此中留。
更有骑鲸公子，相与翱翔八极，凛凛气横秋。
明月楼头宴，樽俎好诗流。
思往事，增逸兴，唤仙舟。
谁能拘束，尘埃堆里蹙昏眸。
拟附星槎直上，十二玉京绛阕，高处且嬉游。
回首视人世，天地一沙舟。

沈瀛	水调歌头
岁月如奔箭，屈指又中秋。
去年江上行役，常动故乡愁。
容与碧云亭畔，极目江山千里，隐隐是西州。
日暮天容敛，鸥雁下汀洲。
迥故棹，寻旧里，解客裘。
功名前定，时到安得为淹留。
幸有青编万轴，且又日长无事，莫恁做闲忧。
花下常携酒，明月好登楼。

沈瀛	水调歌头
门外可罗雀，长者肯来寻。
留君且住，听我一曲楚狂吟。
枉了闲烦闲恼，莫管闲非闲是，说甚古和今。
但看镜中影，双鬓已星星。
人生世，多聚散，似浮萍。
适然相会，须索有酒且同倾。
说到人情真处，引入无何境界，惟酒是知音。
况有好风月，相对且频斟。

沈瀛	满庭芳
画戟霜匀，谯门风动，满城和气氤氲。
一年好事，今朝属东君。
歌管欢迎五马，金章烂、华毂朱轮。
班春了，归来燕寝，香重烛花轻。
盈盈。
春酒暖，金幡彩胜，霞袂云旌。
算重重佳庆，都聚今辰。
且听雪儿歌罢，称寿处、兰玉诜诜。
新春暖，貂蝉象服，同日感皇恩。

沈瀛	满庭芳
春琐琼台，花藏瑶圃，彩云片片来归。
任城仙子，玉芨镇长移。
时会三元金母，云璈奏、天上佳期。
嬉游处，飘然侍女，玉佩紫霞衣。
芙蓉帔欲去，鸾音鹤驭，洞府应迷。
向人间挥手，留语人知。
此去何须怅望，蓬莱水、弹指依稀。
还知否，刘安未老，仙籍有津涯。

沈瀛	满庭芳
裘带功名，裤襦歌颂，世间谁似公贤。
去年江上，谈笑息狼烟。
多少宜民事了，芹宫内、华屋修椽。
邦人爱，频频借寇，飞诏下甘泉。
开筵。
春昼永，朱颜相对，三凤齐肩。
正鸾鸣丹桂，凤映红莲。
人道名驹千里，他年事、能继青毡。
休辞醉，三槐影里，岁岁捧金船。

沈瀛	满庭芳
柳外山光，林间塔影，一溪横泻清流。
四围洲渚，绿叶泼如油。
荷盖亭亭照水，红蓼岸、芦荻萧飕。
乘闲兴，溪云亭畔，终日看莲游。
修篁栽欲遍，青松相映，两径成丘。
种桃杏，随时亦弄春柔。
此是先生活计，高卧处、无喜无忧。
门前事，人来问我，回首但摇头。

沈瀛	朝中措
论兵齿颊带霜寒。
清似碧琅玕。
好是天然风韵，琳宫瑶馆清闲。
华筵初启，小蛮二八，对影朱颜。
便好添筹索笑，双枝原应双鬟。

沈瀛	朝中措
东风吹上小桃枝。
春色拥旌麾。
昨夜三台星见，分明直照姑溪。
皇都禁阕，天颜遥想，应待公归。
此去再登黄阁，火城光映沙堤。

沈瀛	西江月
五马人生最贵，金陵自古繁华。
光悬相印拥朱牙。
况值边庭闲暇。
满劝东西碧玉，高烧丽烛红葩。
诏黄新湿字如鸦。
明日天庭飞下。

沈瀛	醉落魄・一斛珠
野庵吹鼓。
翻腾似与寻常异。
笙萧筝笛皆非是。
今日头场，看取些儿戏。
心中无事无萦系。
村歌数首新来制。
参禅渐渐知滋味。
细语粗言，俱是第一义。

沈瀛	醉落魄・一斛珠
时光盛逼。
杯盘渐渐来收拾。
主人便欲留连客。
末後殷勤，一著怎生得。
来时便有归时刻。
归时便是来时迹。
世间万事曾经历。
只看如今，无不散筵席。

沈瀛	醉落魄・一斛珠
致知格物。
初学工夫参圣域。
天高地远无穷极。
欲造精微，莫若守惟一。
纯全天理明如日。
都缘人欲来相惑。
且将持敬为先入。
若能持敬，真个是神力。

沈瀛	醉落魄・一斛珠
致知格物。
孔颜学问从兹出。
圣言句句皆真实。
涵养功深，将见自家得。
毋意毋我毋固必。
视听言动非礼勿。
胜己之私之谓克。
克尽私心，天理甚明白。

沈瀛	柳梢青
相逢今夕。
故人相见，先谈踪迹。
旧日书生，而今村叟，新来禅客。
跳过世界三千，特特地、人间九百。
自在狂歌，□□□□，一场杂剧。

沈瀛	行香子
野叟愚痴。
一向昏迷。
笑呵呵、前事皆非。
从前业债，今尽拼离。
也不能文，不能酒，不能诗。
屏除人事，闭却门儿。
於奇中、别有儿戏。
几般骨董，衮过年时。
待参些禅，弹些曲，学些棋。

沈瀛	行香子
野叟归欤。
朋友来无。
数无多、几个相於。
问谁姓字，在底中居。
云陶靖节，白居士，邵尧夫。
时时对语，一笑轩渠。
他行藏、是我规模。
朝朝暮暮，相唤相呼。
愿今生世，长相守，作门徒。

沈瀛	行香子
野叟长年。
一室萧然。
都齐收、万轴牙签。
只留三件，三教都全。
时看周易，读庄子，诵楞严。
阕会得，万语千言。
得鱼儿、了後忘筌。
行行坐坐，相与周旋。
待将此意，寻老孔，问金仙。

沈瀛	卜算子
睡觉五更钟，正好深提省。
只看如今梦几般，觉後原无影。
明暗若从来，且道来从甚。
不是空生不是根，认取真如性。

沈瀛	卜算子
那里是闲时，这里何曾定。
毕竟忙时恼杀人，到了还他静。
静处又如何，莫被顽空引。
一道神光总现前，受用无穷尽。

沈瀛	卜算子
只管要参禅，又被禅萦绕。
好笑西来老秃奴，赚了人多少。
你待更瞒咱，咱也今知晓。
只这喃喃说底人，又被傍人笑。

沈瀛	如梦令
才听笛声三弄。
关捩一时都动。
收拾去来休，三脚驴儿相送。
珍重。
珍重。
归去好生作梦。

沈瀛	捣练子
神欲出，便收来。
神返心中气自回。
换丹元，朝玉台。
时运水，日搬柴。
寸田一点是根荄。
这交梨，常种栽。

沈瀛	捣练子
神欲出，便收来。
神返心中气自回。
返婴儿，成圣胎。
灵液注，蕊珠开。
大丹炉里响如雷。
忽飞升，游九垓。

沈瀛	捣练子
放下著，须弥山。
分明北斗面南看。
没丝毫，相阻拦。
休儱侗，莫颟顸。
含元殿上问长安。
欲归家，行路难。

沈瀛	捣练子
放下著，须弥山。
百斛油麻水上摊。
欲成团，真个难。
除有累，去痴顽。
无心犹是隔重关。
到其中，方是安。

沈瀛	捣练子
放下著，须弥山。
情人今日出阳关。
看人间，天地宽。
徒缱绻，枉酒澜。
别郎容易见郎难。
且还家，重整冠。

沈瀛	浣溪沙
雨点真珠水上鸣。
更将青盖一时倾。
总是江妃来坠珥，访娉婷。
不为含愁啼粉泪，只因贪爱湿行云。
惟有游鱼偏得意，许成群。

沈瀛	画堂春
荷花含笑调薰风。
两情著意尤浓。
水精栏槛四玲珑。
照见妆容。
醉里偷开盏面，晓来暗坼香风。
不知何事苦匆匆。
飘落残红。

沈瀛	减字木兰花
乘流坎止。
住个斋儿无愠喜。
竹引清风。
透入虚窗窍窍通。
仰天酌酒。
万八千年磐古寿。
身在无何。
只这斋儿已自多。

沈瀛	减字木兰花
蓬门居止。
竹见宾来先啸喜。
窗外敲风。
果有宾朋姓字通。
莫嫌村酒。
且祝佳宾万千寿。
无用辞何。
日出明朝事更多。

沈瀛	减字木兰花
停杯且止。
斋里百无为客喜。
冷淡文风。
只有狂言数百通。
不须载酒。
粗有五车聊当寿。
莫笑予何。
空恁贪多嚼不多。

沈瀛	减字木兰花
或行或止。
难得人间相聚喜。
一日分风。
千里如何信息通。
再倾寿酒。
五福从来先说寿。
其次云何。
直至三公未足多。

沈瀛	减字木兰花
渊明酒止。
莫信渠言心妄喜。
达士高风。
只说三杯大道通。
不如饮酒。
人世岂能金石寿。
无奈渠何。
赢得尊前笑语多。

沈瀛	减字木兰花
老而不止。
三岁发蒙心已喜。
朴略其风。
裴楷王戎简要通。
昏如醉酒。
羞见总龟灵且寿。
笑杀常何。
空有闲言长语多。

沈瀛	减字木兰花
不能者止。
百念灰心无所喜。
暖日和风。
手把奇文诵数通。
老来怯酒。
欲保残生期养寿。
少恕予何。
近日衰翁病觉多。

沈瀛	减字木兰花
且安汝止。
快活心中惟法喜。
一处通风。
万别千差处处通。
腐肠是酒。
伐性蛾眉徒损寿。
诗到阴何。
地乱丝头绪多。

沈瀛	减字木兰花
不如知止。
看尽世间无可喜。
心热生风。
王老门前问仲通。
六经如酒。
一句中人仁者寿。
仁道伊何。
要处还他静处多。

沈瀛	减字木兰花
动而思止。
止即患生徒自喜。
试举幡风。
未举之前说已通。
携瓶沽酒。
却著衫来为我寿。
者也之何。
赚却阎浮世上多。

沈瀛	减字木兰花
贪而忘止。
贪即生瞋逢饱喜。
一逐贪风。
恨不当初嫁邓通。
残杯剩酒。
食籍名中犹折寿。
若使兼何。
他日阴司罪过多。

沈瀛	减字木兰花
人无常止。
暮四朝三时怒喜。
怪雨嫌风。
高耳皇天下听通。
刚而使酒。
骂坐灌夫忘客寿。
若予何。
夫子雍容语不多。

沈瀛	减字木兰花
心如皎止。
何必佯痴藏暗喜。
聋不听风。
要得人情内外通。
半半酒。
痴黠恺之真短寿。
莫折随何。
宁可书痴胜彼多。

沈瀛	减字木兰花
纠缠弗止。
成是败非生戚喜。
即灭灾风。
否极还须有泰通。
祸常因酒。
酒亦令人能介寿。
成也萧何。
败也萧何更是多。

沈瀛	减字木兰花
贪容肯止。
结绶弹冠王贡喜。
稍借天风。
便说今年运大通。
华亭别酒。
安得思如亭鹤寿。
贵若从何。
只恐来生折本多。

沈瀛	减字木兰花
瞻乌爰止。
不是檐前闻鹊喜。
上下鸣风。
以类相从自感通。
嫌茶爱酒。
恶彼芝焚夸柏寿。
说汝言何。
一切人言口众多。

沈瀛	减字木兰花
未行先止。
鱼上竹竿人噪喜。
九万鹏风。
六月天池一息通。
邯郸鲁酒。
却笑行人陵柏寿。
笑彼迟何。
不道能行失亦多。

沈瀛	减字木兰花
圣经五止。
止向丘隅黄鸟喜。
广大儒风。
一贯三才万类通。
太羹玄酒。
圣域能跻民域寿。
支派从何。
关内濂溪洛涧多。

沈瀛	减字木兰花
定而後止。
善到止时心地喜。
鱼跃鸢风。
此理昭然上下通。
好如好酒。
欲似人常心欲寿。
若到兹何。
治国治家用处多。

沈瀛	减字木兰花
朱幡归止。
却返烟霞寻旧喜。
羽帔香风。
再拜天门直上通。
青君赐酒。
乞与长生无量寿。
更挟仙何。
跨鹤凌云洞府多。

沈瀛	减字木兰花
气开气止。
引得丹元童子喜。
耳里闻风。
知是泥丸一窍通。
危楼宴酒。
不觉黄芽生蕊寿。
牙长如何。
只觉金花罩体多。

沈瀛	减字木兰花
琴心和止。
姹女与君相对喜。
窗牖藏风。
每唤其名应即通。
玉英金酒。
更唤黄婆同饮寿。
莫讳人何。
见说婴儿屋里多。

沈瀛	减字木兰花
工夫莫止。
脱得壳儿方是喜。
不识真风。
只说双关夹脊通。
氤氲似酒。
元气本同天地寿。
君可能何。
一跃红楼好处多。

沈瀛	减字木兰花
擎拳仰止。
不是凡人名尹喜。
道骨仙风。
与帝神游结信通。
献花跪酒。
清彻云璈歌益寿。
所愿维何。
愿得升平乐事多。

沈瀛	减字木兰花
雨难禁止。
恼得衰翁浑没喜。
一夜南风。
北望苕溪震泽通。
只鸡斗酒。
且为晚禾生日寿。
不奈之何。
今岁田畴晚底多。

沈瀛	减字木兰花
寿诗且止。
设席肆筵谁助喜。
抹月批风。
先向天厨号令通。
满卮天酒。
上与天田同日寿。
其应维何。
寿及天民性命多。

沈瀛	减字木兰花
玉人来止。
见说冰翁心甚喜。
好个家风。
举案齐眉胜敬通。
华堂举酒。
簇簇亲姻相祝寿。
善颂言何。
桂树鸾鸣子姓多。

沈瀛	减字木兰花
谁来贲止。
千里得朋方切喜。
汪氏门风。
大学中庸正脉通。
不妨诗酒。
请以还丹为荐寿。
已过羊何。
绍述韩门得趣多。

沈瀛	减字木兰花
凌波不止。
少小拍浮荷女喜。
出没由风。
安得灵犀与暗通。
龙池醉酒。
应是太真羞见寿。
不晓谁何。
却是浑身一半多。

沈瀛	减字木兰花
渴心先止。
惟有杨家梅可喜。
争笑梅风。
空怨楼头角数通。
甜浆酿酒。
紫气结成千日寿。
不奈人何。
化作飞星处处多。

沈瀛	减字木兰花
必恭敬止。
老子甚为桑梓喜。
骏马争风。
诗卷人人数百通。
斗杓挹酒。
齐祝乡人箕翼寿。
天若言何。
更乞文星下照多。

沈瀛	减字木兰花
锦囊送止。
拆看篇篇珠玉喜。
大胜鱼风。
韶沪宫商角徵通。
醉而强酒。
有愧多闻张子寿。
其哂由何。
刻画无盐已甚多。

沈瀛	减字木兰花
竹斋陋止。
坐客无毡为客喜。
壁不遮风。
八达门窗更四通。
邻家觅酒。
赤脚扶翁翁老寿。
子曰其何。
除却渠侬没事多。

沈瀛	减字木兰花
荷公临止。
宾客惯看儿亦喜。
歌雅歌风。
通鉴通书又史通。
欲相酹酒。
瓦缶田家羞出寿。
甚欲舟何。
愧没瑶觞玉斝多。

沈瀛	减字木兰花
棋枰响止。
胜负岂能全两喜。
不竞南风。
忽尔三生六劫通。
客方对酒。
一片捷音来自寿。
甚快人何。
大胜呼庐百万多。

沈瀛	减字木兰花
酒巡未止。
先说一些儿事喜。
别调吹风。
佛曲由来自普通。
长鲸吸酒。
面对沈香山刻寿。
吸尽如何。
吸了西江说甚多。

沈瀛	减字木兰花
酒巡未止。
听说二疏归可喜。
随意乘风。
拄杖深村狭巷通。
渊明漉酒。
更与庞公庞媪寿。
切莫讥何。
唤取同来作队多。

沈瀛	减字木兰花
酒巡未止。
更号三般杨氏喜。
上苑春风。
宝带灵犀点点通。
听歌侑酒。
富贵两全添个寿。
人少兼何。
彭祖人言只寿多。

沈瀛	减字木兰花
酒巡未止。
说著四并须著喜。
好月兼风。
好个情怀命又通。
明朝醒酒。
起看佳人妆学寿。
定问人何。
昨夜何人饮最多。

沈瀛	减字木兰花
酒巡未止。
更说五行人听喜。
康节淳风。
说道诸公运数通。
乞浆得酒。
更检戊申前定寿。
亥子推何。
甲子生年四百多。

沈瀛	减字木兰花
酒巡未止。
鼓吹六经为公喜。
也没回风。
只有村中鼓数通。
长须把酒。
自当长头杯捧寿。
问得穷何。
一坐靴皮笑面多。

沈瀛	减字木兰花
酒巡未止。
且听七言馀韵喜。
弹到悲风。
醒酒风吹路必通。
休休避酒。
末後茶仙来献寿。
七碗休何。
不独茶多酒亦多。

沈瀛	减字木兰花
八巡将止。
八节四时人贺喜。
汉俗成风。
薛老之言贵尚通。
妻儿设酒。
更得比邻相庆寿。
虚度时何。
只恐妻儿怪汝多。

沈瀛	减字木兰花
九巡将止。
留读九歌章句喜。
尽溘埃风。
发轫苍梧万里通。
楚歌发酒。
读到人生何所寿。
试问原何。
尔独惺然枉了多。

沈瀛	减字木兰花
十巡今止。
乐事要须防极喜。
烛影摇风。
月落参横影子通。
粗茶淡酒。
五十狂歌供宴寿。
敬谢来何。
再得寻盟後日多。

沈瀛	减字木兰花
陋人居止。
旬一集真终日喜。
先自薰风。
客目轮流次第通。
昔贤置酒。
十老半千年纪寿。
知彼由何。
真处闲中日月多。

沈瀛	减字木兰花
鸡鸣弗止。
弗到天明心弗喜。
投辖成风。
壑谷吾公宜弗通。
齐盟歃酒。
扬觯先听方饮寿。
盟载言何。
卜昼三杯不用多。

沈瀛	减字木兰花
适然萃止。
不待灯花先报喜。
不速真风。
且免毛生不为通。
诗歌棋酒。
真正清欢真正寿。
事事真何。
更得真真真更多。

沈瀛	野庵曲
野叟最昏迷。
叹世间、光阴奔走如驰。
逢这闲时。
忽寻忖、一生里事都非。
从头到尾。
都改了、重立根基。
枕上披衣。
浑无寐。
时时摩挲行气。
才睡起。
避户扉。
一炷清香，烟气霏霏。
膜拜更归依。
冥心坐、看经念佛行持。
消除秽恶，光洒洒、禅律威仪。
佛力慈悲。
愿今世。
永没冤债相随。
食将惭愧。
才饭了、一枕茶香美。
迟迟日长，觅伴相对围棋。
安排势子。
相望相窥。
闭心机。
输赢成败，却似人居世。
跳脱去、唤方帽杖黎。
为伴侣、小桥那边一奄儿。
登高望远输情思。
叹物荣物枯，节换时移。
春到园中，见寒梅同春雪乱飞。
冷艳冰肌。
须臾李杏开遍，一日芳菲。
和风骀荡，两岸细柳拈金丝。
清明时候，景物尤韶媚。
春事退。
叹万红狼籍飞满堤。
水平池。
风到卷涟漪。
荷花一望如霞绮。
对好些景物，敌去炎威。
秋景凄凄。
长空明月正扬辉。
蒹葭岸、浮云侧畔坐钓矾。
正桂花香喷鼻。
黄花满眼，风劲霜坠。
做寒来天气。
秋光老、草木一齐似洗。
独修篁径，青松路，残岁方知。
日将斜，园里缓行归。
听流水。
明窗净几。
调数徽。
到妙处、古曲幽闲韵渐稀。
徐徐弹了融心意。
忽然惊起。
外时闻车履。
故人来相对。
瓮浮蚁。
草草杯盘灯正辉。
漏声迟。
浮飞觞，言渐嘻嘻。
轩渠一笑，高歌野奄新唱、劝些儿。
人听村歌，一霎时、好娱戏。
休笑颠狂，也是大奇。
能赶气闷忧悲。
自然沈醉。
客都去後，睡地。
一枕华胥惊又起。
晓鸡啼。
重起着衣。
心火烧脐。
龙行虎驰。
依前喱喱。
从头到尾今如此。
若唱此曲没休时。
保取长年到期颐。

沈瀛	醉乡曲
说与贤瞒，这躯壳、安能久仗凭。
幸尊中有酒浇磊块，先交神气平。
醉乡道路无他径。
任陶陶、现出真如性。
没闲恼、没闲争。
也能使情怀长似春。
也能使飘然逸气如云。
饶君万劫修功行。
又争如、一盏乐天真。
这些儿，休放过、且重斟。

沈瀛	驻马听
人都道四者难并。
也由在人心。
烦恼欢喜元无定。
奸峭底自能称停。
你待前面怎那，且随任咱分。
自家有後自未奔。
枉劳人方寸。
眼前推辞怎。
那知他人也心闷。

沈瀛	风入松
金榜初登。
绮楼朱楼对娉婷。
软红尘、有人相等。
归来寝立功名。
油盖拥著一书生。
开宴处、笙歌频奏声。
眼前光景。
人生如意享欢荣。
得酒娱情。
没事汉、清闲人。
任自由、毁誉利害不上心。
恣闲吟。
登山玩水且闲行。
来主他、风华雪月盟。
相逢道友，握手闲语百事真。
得酒忘情。

杨万里	归去来兮引・归去来兮
侬家贫甚诉长饥。
幼稚满庭闱。
正坐瓶无储粟，漫求为吏东西。
偶然彭泽近邻圻。
公秫滑流匙。
葛巾劝我求为酒，黄菊怨、冷落东篱。
五斗折腰，谁能许事，归去来兮。
老圃半榛茨。
山田欲蒺藜。
念心为形役又奚悲。
独惆怅前迷。
不谏後方追。
觉今来是了，觉昨来非。
扁舟轻扬破朝霏。
风细漫吹衣。
试问征夫前路，晨光小，恨熹微。
乃瞻衡宇载奔弛。
迎候满荆扉。
已荒三径存松菊，喜诸幼、入室相携。
有酒盈尊，引觞自酌，庭树遣颜怡。
容膝易安栖。
南窗寄傲睨。
更小园日涉趣尤奇。
尽虽设柴门，长是闭斜晖。
纵遐观矫首，短策扶持。
浮云出岫岂心思。
鸟倦亦归飞。
翳翳流光将入，孤松抚处凄其。
息交绝友堑山溪。
世与我相违。
驾言复出何求者，旷千载、今欲从谁。
亲戚笑谈，琴书觞咏，莫遣俗人知。
邂逅又春熙。
农人欲载菑。
告西畴有事要耘耔。
容老子舟车，取意任委蛇。
历崎岖窈窕，丘壑随宜。
欣欣花木向荣滋。
泉水始流澌。
万物得时如许，此生休笑吾衰。
寓形宇内几何时。
岂问去留为。
委心任运无多虑，顾皇皇、将欲何之。
大化中间，乘流归尽，喜惧莫随伊。
富贵本危机。
云乡不可期。
趁良辰、孤往恣游嬉。
独临水登山，舒啸更哦诗。
除乐天知命，了复奚疑。

杨万里	念奴娇
老夫归去，有三径、足可长拖衫袖。
一道官衔清彻骨，别有监临主守。
主守清风，监临明月，兼管栽花柳。
登山临水，作诗三首两首。
休说白日升天，莫夸金印，斗大悬双肘。
且说庐陵传盛事，三个闲人眉寿。
拣罢军员，归农押录，致政诚斋叟。
只愁醉杀，螺江门外私酒。

杨万里	好事近
月未到诚斋，先到万花川谷。
不是诚斋无月，隔一林修竹。
如今才是十三夜，月色已如玉。
未是秋光奇绝，看十五十六。

杨万里	昭君怨
偶听松梢扑鹿。
知是沙鸥来宿。
稚子莫喧哗。
恐惊他。
俄顷忽然飞去。
飞去不知何处。
我已乞归休。
报沙鸥。

杨万里	昭君怨
午梦扁舟花底。
香满西湖烟水。
急雨打篷声。
梦初惊。
却是池荷跳雨。
散了真珠还聚。
聚作水银窝。
泻清波。

杨万里	武陵春
长铗归乎逾十暑，不著鵔鸃冠。
道是今年胜去年。
特地减清欢。
旧赐龙团新作祟，频啜得中寒。
瘦骨如柴痛又酸。
儿信问平安。

杨万里	水调歌头
玉树映阶秀，玉节逐年新。
年年九月，好为阿母作生辰。
涧底蒲芽九节，海底银涛万顷，酿作一杯春。
泛以东篱菊，寿以漆园椿。
对西风，吹鬓雪，炷香云。
郎君入奏，又迎珠幰入修门。
看即金花紫诰，并举莆常两国，册命太夫人。
三点台星上，一点老人星。

杨万里	忆秦娥
新春早。
春前十日春归了。
春归了。
落梅如雪，野桃红小。
老夫不管春催老。
只图烂醉花前倒。
花前倒。
儿扶归去，醒来窗晓。

某教授	眼儿媚
鬓边一点似飞鸦。
莫把翠钿遮。
三年两载，千百就，今日天涯。
杨花又逐东风去，随分落谁家。
若还忘得，除非睡起，不照菱花。

陈居仁	水调歌头
重过钓台路，风物故依然。
羊裘轩上，俯临清泚面孱颜。
仰见先生风节，更有两公名德，冰雪照人寒。
龙野方驰逐，鸿翼自孤骞。
酹壶觞，追往昔，笑华颠。
别来三纪，推排曾戴侍臣冠。
惭愧君恩难答，聊复守符重绾，敢叹客途艰。
少报期年政，行泛五湖船。

李洪	满庭芳
香满千岩，芳传丛桂，小山曾咏幽菲。
仙姿冷淡，不奈此香奇。
翠葆层层障日，深爱惜、早被风吹。
秋英嫩，夜来露，月底半离披。
谁知。
清品贵，带装金粟，韵透文犀。
与降真为侣，罗袖相宜。
宝鸭休薰百濯，清芬在、常惹人衣。
娥约，广寒宫殿，留折最高枝。

李洪	满江红
梅雨成霖，倦永昼、暑行岩曲。
爱云梢翠樾，枕溪蓬屋。
轻木凌波冲卷雪，飞泉奔壑呜哀玉。
羡渔翁、终岁老烟波，披蓑绿。
嗟客宦，荒松菊。
颓壮志，青编竹。
更长年谙尽，是非荣辱。
钟鼎无心时节异，山林有味簟瓢足。
感故人、於此赋归欤，思之熟。

李洪	南乡子
挂席泛安流。
细雨斜风到渡头。
万叠云鬟真似画，云州。
自古诗人几个游。
旌旆去悠悠。
别驾无功愧食浮。
却忆五湖烟浪里，扁舟。
第四桥南云水秋。

李洪	鹧鸪天
十月南闽未有霜。
蕉林蔗圃郁相望。
压枝橄榄浑如画，透甲香橙半弄黄。
斟绿醑，泛沧浪。
白沙翠竹近温汤。
分明水墨山阴道，只欠冰溪雪月光。

李洪	西江月
渺渺长汀远壑，萧萧雨叶风枝。
几回临水送将归。
客里暗添憔悴。
门枕数峰滴翠，舟横几度涟漪。
绿秧深处鹭于飞。
愈觉田园有味。

李洪	菩萨蛮
寒山横抹修眉绿。
楼前溪瀑锵鸣玉。
车马各西东。
行人如转蓬。
阑干成独倚。
海阔天无际。
云淡隔壶山。
鸿飞杳霭间。

李洪	浣溪沙
夭矫翔鸾溪上峰。
飘萧雪霰打船篷。
天花凌乱水晶宫。
飞透纸窗斜取势，吹回溪面舞因风。
身游水墨画图中。

李洪	浣溪沙
碧涧苍崖玉四围。
东君翦水散明玑。
半开桃杏不胜威。
疑是群仙游阆苑，歌云舞蝶斗高飞。
珠幢玉节送人归。

李洪	浣溪沙
扫地烧香绝点尘。
绿阶绿草又残春。
略无闲事挠天真。
时落燕泥沾几席，乱粘飞絮上衣巾。
西湖回柁少年人。

李洪	念奴娇
丽谯吹角，渐疏星明澹，帘筛残月。
袅袅霜飙欺翠袖，飞下一庭香雪。
半面妆新，回风舞困，此况真奇绝。
桄榔林里，苏仙偏感华发。
休怨时暂飘零，玉堂清梦，不惹闲蜂蝶。
好似王家从竹畔，乘兴山阴时节。
剪水无情，阆风归去，忍使芳心歇。
和羹有待，恁时身到天阕。

李洪	卜算子
南国小春时，常是寒威浅。
玉缀香苞已有梅，疏影无人见。
愁忆故园芳，梦断扬州远。
不御铅华自出尘，赛过徐妃面。

李漳	鹊桥仙
迢迢郎意，盈盈妾恨，今夕鹊桥欲度。
世间儿女一何痴，斗乞巧、纷纷无数。
遥知此际，有人孤坐，心切天街云路。
好因缘是恶因缘，梦魂远、阳台雨暮。

李漳	桃源忆故人
小楼帘卷栏干外。
花下朱门半启。
中有倾城佳丽。
一笑西风里。
盈盈临水情难致。
尽日相看如醉。
乾鹊不知人意。
只管声声喜。

李漳	满江红
雨歇前林，薰风度、琴声清淑。
绮窗迥、张眉初扫，弄弦鸣玉。
三叠瑶池仙侣宴，九江鹤唳清江曲。
政伯鸾、此日梦维熊，祥烟馥。
金徽外，音时续。
雕筵上，听难足。
且相将一醉，满倾醽醁。
共祝遐龄何所似，水流不尽高山矗。
算未应、归去抱琴书，云间宿。

李漳	鹧鸪天
淑德由来孟母名。
方瞳鹤发莹精神。
天教遐算灵椿比，亲见贤郎擢桂荣。
逢诞日，庆孙曾。
金花纶诰又重新。
愿君学得司空母，管取年高寿太平。

李漳	生查子
家承阀阅高，人擅闺房秀。
嫁得伯鸾夫，直是齐眉偶。
榴花著子时，萱草宜男候。
一笑捧觥船，共祝人常寿。

李漳	南歌子
小子何时见，高秋此日生。
阶兰岩桂正欣荣。
家比杜陵犹有、彩衣轻。
应诏须三载，传家有一经。
齐禽刷羽早蜚鸣。
莫效老夫头白、好归耕。

李泳	水调歌头
危楼云雨上，其下水扶天。
群山四合，飞动寒翠落檐前。
尽是秋清栏槛，一笑波翻涛怒，雪阵卷苍烟。
炎暑去无迹，清驶久翩翩。
夜将阑，人欲静，月初圆。
素娥弄影，光射空际绿婵娟。
不用濯缨垂钓，唤取龙宫仙驾，耕此万琼田。
横笛望中起，吾意已超然。

李泳	贺新郎
门掩长安道。
卷重帘、垂杨散暑，嫩凉生早。
午梦惊回庭阴翠，蝶舞莺吟未了。
政露冷、芙蓉池沼。
金雁尘昏么弦断，理馀音、尚想腰支袅。
欢渐远，思还绕。
临皋望极苍江渺。
晚潮平、湘烟万顷，断虹残照。
彩舫凌波分飞後，别浦菱花自老。
问锦鲤、何时重到。
楼迥层城看不见，对潇潇、暮雨怜芳草。
幽恨阔、楚天杳。

李泳	定风波
点点行人趁落晖。
摇摇烟艇出渔扉。
一路水香流不断。
零乱。
春潮绿浸野蔷薇。
南去北来愁几许，登临怀古欲沾衣。
试问越王歌舞地。
佳丽。
只今惟有鹧鸪啼。

李	满庭芳
麦秀连云，桑枝重绿，史君佳政流传。
凤衔丹诏，来自九重天。
千里欢腾祖帐，棠阴外、多少攀辕。
津亭路，如五鼓，难驻邓侯船。
光华，家世事，门中列戟，圯上遗编。
况建炎勋业，图画凌烟。
此去朝端济美，看平步、两两台躔。
须知道，中兴盛治，主圣赖臣贤。

李	西江月
可是江梅开晚，从教蜡雪来迟。
此花清绝胜南枝。
搀过春风第一。
蘸蜡女工斗巧，涂黄汉额偏宜。
□腮相倚并开时。
认取东君深意。

李	踏莎行
红药香残，绿筠粉嫩。
春归何处寻春信。
绣鞍初上马啼轻，举头便觉长安近。
别酒无情，啼妆有恨。
山城向晚斜阳褪。
清江极目带寒烟，锦鳞去後凭谁问。

李	满庭芳
油幕新开，旄前导，暂归梓里舂容。
致身槐府，功在鼎中。
慨想东山故侣，烟霞外，久阔仙踪。
今何幸，相逢吐握，谈笑一尊同。
德星，占瑞处，旌髦五马，衮绣三公。
对渭川遗老，绛县仙翁。
厚意杯传绀玉，那堪更，篚实囊红。
拼沈醉，今宵盛事，复见古人风。

李	千秋岁
峰凝瑞，鄞水浮佳气。
晴景转，花光媚。
碧幢森大纛，红旆纷千骑。
相遇处，满城鹤发群仙萃。
绮席张高会。
鼍鼓笙箫沸。
金兽袅，檀烟翠。
玉山环回座，休惜今朝醉。
觞再举，清歌共引千秋岁。

朱熹	浣溪沙
压架年来雪作堆。
珍丛也是近移栽。
肯令容易放春回。
却恐阴晴无定度，从教红白一时开。
多情蜂蝶早飞来。

朱熹	菩萨蛮
晚红飞尽春寒浅。
浅寒春尽飞红晚。
尊酒绿阴繁。
繁阴绿酒尊。
老仙诗句好。
好句诗仙老。
长恨送年芳。
芳年送恨长。

朱熹	菩萨蛮
暮江寒碧萦长路。
路长萦碧寒江暮。
花坞夕阳斜。
斜阳夕坞花。
客愁无胜集。
集胜无愁客。
醒似醉多情。
情多醉似醒。

朱熹	好事近
春色欲来时，先散满天风雪。
坐使七闽松竹，变珠幢玉节。
中原佳气郁葱葱，河山壮宫阕。
丞相功成千载，映黄流清彻。

朱熹	西江月
睡处林风瑟瑟，觉来山月团团。
身心无累久轻安。
况有清池凉馆。
句稳翻嫌白俗，情高却笑郊寒。
兰膏元自少陵残。
好处金章不换。

朱熹	西江月
堂下水浮新绿，门前树长交枝。
晚凉快写一篇诗。
不说人间忧喜。
身老心闲益壮，形癯道胜还肥。
软轮加璧未应迟。
莫道前非今是。

朱熹	鹧鸪天
暮雨朝云不自怜。
放教春涨绿浮天。
祗令画阁临无地，宿昔新诗满系船。
青鸟外，白鸥前。
几生香火旧因缘。
酒阑山月移雕槛，歌罢江风拂玳筵。

朱熹	鹧鸪天
已分江湖寄此生。
长蓑短笠任阴晴。
鸣桡细雨沧洲远，系舸斜阳画阁明。
奇绝处，未忘情。
几时还得去寻盟。
江妃定许捐双佩，渔父何劳笑独醒。

朱熹	鹧鸪天
脱却儒冠著羽衣。
青山绿水浩然归。
看成鼎内真龙虎，管甚人间闲与非。
生羽翼，上烟霏。
回头祗见冢累累。
未寻跨凤吹箫侣，且伴孤云独鹤飞。

朱熹	南乡子
落日照楼船。
稳过澄江一片天。
珍重使君留客意，依然。
风月从今别一川。
离绪悄危弦。
永夜清霜透幕毡。
明日回头江树远，怀贤。
目断晴空雁字连。

朱熹	满江红
秀野诗翁，念故山、十年乖隔。
聊命驾、朱门旧隐，绿槐新陌。
好雨初晴仍半暖，金釭玉斝开瑶席。
更流传、丽藻借江天，留春色。
过里社、将儿侄。
谈往事，悲陈迹。
喜尊前现在，镜中如昔。
两鬓全期烟树绿，方瞳好映寒潭碧。
但一年、一度一归来，欢何极。

朱熹	水调歌头
富贵有馀乐，贫贱不堪忧。
谁知天路幽险，倚伏互相酬。
请看东门黄犬，更听华亭清唳，千古恨难收。
何似鸱夷子，散发弄扁舟。
鸱夷子，成霸业，有馀谋。
致身千乘卿相，归把钓渔钩。
春画五湖烟浪，秋夜一天云月，此外尽悠悠。
永弃人间事，吾道付沧洲。

朱熹	水调歌头
长记与君别，丹凤九重城。
归来故里，愁思怅望渺难平。
今夕不知何夕，得共寒潭烟艇，一笑俯空明。
有酒径须醉，无事莫关情。
寻梅去，疏竹外，一枝横。
与君吟弄风月，端不负平生。
何处车尘不到，有个江天如许，争肯换浮名。
只恐买山隐，却要炼丹成。

朱熹	水调歌头
江水浸云影，鸿雁欲南飞。
携壶结客，何处空翠渺烟霏。
尘世难逢一笑，况有紫萸黄菊，堪插满头归。
风景今朝是，身世昔人非。
酬佳节，须酩酊，莫相违。
人生如寄，何事辛苦怨斜晖。
无尽今来古往，多少春花秋月，那更有危机。
与问牛山客，何必独沾衣。

朱熹	念奴娇
临风一笑，问群芳谁是，真香纯白。
独立无朋，算只有、姑射山头仙客。
绝艳谁怜，真心自保，邈与尘缘隔。
天然殊胜，不关风露冰雪。
应笑俗李粗桃，无言翻引得，狂蜂轻蝶。
争似黄昏闲弄影，清浅一溪霜月。
画角吹残，瑶台梦断，直下成休歇。
绿阴青子，莫教容易波折。

朱熹	水调歌头
雪月两相映，水石互悲鸣。
不知岩上枯木，今夜若为情。
应见尘中胶扰。
便道山间空旷，与麽了平生。
与麽平生了，□水不流行。
起披衣，瞻碧汉，露华清。
寥寥千载，此事本分明。
若向乾坤识易，便信行藏无间，处处总圆成。
记取渊冰语，莫错定盘星。

朱熹	忆秦娥
云垂幕。
阴风惨淡天花落。
天花落。
千林琼玖，一空鸾鹤。
征车渺渺穿华薄。
路迷迷路增离索。
增离索。
剡溪山水，碧湘楼阁。

朱熹	忆秦娥
梅花发。
寒梢挂著瑶台月。
瑶台月。
和羹心事，履霜时节。
野桥流水声呜咽。
行人立马空愁绝。
空愁绝。
为谁凝伫，为谁攀折。

朱熹	水调歌头
不见严夫子，寂莫富春山。
空馀千丈危石，高插暮云端。
想象羊裘披了，一笑两忘身世，来把钓鱼竿。
不似林间翮，飞倦始知还。
中兴主，功业就，鬓毛斑。
驰驱一世豪杰，相与济时艰。
独委狂奴心事，不羡痴儿鼎足，放去任疏顽。
爽气动心斗，千古照林峦。

黄铢	江神子・江城子
秋风袅袅夕阳红。
晚烟浓。
暮云重。
万叠青山，山外叫孤鸿。
独上高楼三百尺，凭玉楯，睇层空。
人间日月去匆匆。
碧梧桐。
又西风。
北去南来，销尽几英雄。
掷下玉尊天外去，多少事，不言中。

黄铢	菩萨蛮
海山翠叠青螺浅。
暮云散尽天容远。
匹马度江皋。
北风生怒号。
解鞍栖倦翮。
皓月空庭白。
何处小阑干。
玉箫吹夜寒。

黄铢	渔家傲
永日离忧千万绪。
雪舟远泛清漳浦。
珍重故人寒夜语。
挥玉麈。
沈沈画阁凝香雾。
风砌落花留不住。
红蜂翠蝶闲飞舞。
明日柳营江上路。
云起处。
苍山万叠人归去。

高宣教	卜算子
去又如何去。
住又如何住。
但得山花插满头。
休问奴归处。

严蕊	卜算子
不是爱风尘，似被前身误。
花落花开自有时，总是东君主。
去也终须去。
住也如何住。
若得山花插满头，莫问奴归处。

严蕊	如梦令
道是梨花不是。
道是杏花不是。
白白与红红，别是东风情味。
曾记。
曾记。
人在武陵微醉。

严蕊	鹊桥仙
碧梧初出，桂花才吐，池上水花微谢。
穿针人在合欢楼，正月露、玉盘高泻。
蛛忙鹊懒，耕慵织倦，空做古今佳话。
人间刚道隔年期，指天上、方才隔夜。

晦庵	满江红
胶扰劳生，待足後、何时是足。
据见定、随家丰俭，便堪龟缩。
得意浓时休进步，须知世事多翻覆。
漫教人、白了少年头，徒碌碌。
谁不爱，黄金屋。
谁不羡，千锺禄。
奈五行不是，这般题目。
枉费心神空计较，儿孙自有儿孙福。
也不须、采药访神仙，惟寡欲。

徐逸	清平乐
风韶雨秀。
春已平分後。
陡顿故人疏把酒。
闲恁画阑搔首。
争须携手踏青。
人生几度清明。
待得燕慵莺懒，杨花点点浮萍。

沈端节	五福降中天
月胧烟澹霜蹊滑，孤宿暮林荒驿。
绕树微吟，巡檐索笑，自分平生相得。
冰池半释。
正节物惊心，泪痕沾臆。
流水溅溅，照影古寺满春色。
沈叹今年未识。
暗香微动处，人□初寂。
酷爱芳姿，最怜幽韵，来款禅房深密。
他时恨□。
怅却月凌风，信音难的。
雪底幽期，为谁还露立。

沈端节	卜算子
愁极强登临，毕竟愁难避。
千里江山黯淡中，总是悲秋意。
谁插菊花枝，谁带茱萸佩。
独倚阑干醉不成，日暮西风起。

沈端节	卜算子
冷蕊伴疏枝，一笑何时共。
江北江南两处愁，忍看花影动。
旅泊怕逢春，卜睡都无梦。
岁暮何郎未得归，手拈频呵冻。

沈端节	卜算子
踏雪探孤芳，只有诗人共。
守定南枝待得开，不觉冰轮动。
却月与凌风，谩说扬州梦。
想见雕阑曲沼边，残雪和烟冻。

沈端节	卜算子
客里见梅花，独赏无人共。
风度精神总是伊，又是归心动。
把酒破忧端，熏被寻佳梦。
梦觉香残一味寒，有泪都成冻。

沈端节	卜算子
烘手熨笙簧，呵冻匀酥面。
闲向梅花树下行，拜月遥相见。
何处托春心，乐府流深怨。
却拈寒窗傍绮疏，恨极东风远。

沈端节	忆秦娥
凭阑独。
南山影蘸杯心绿。
杯心绿。
悠然忽见，卧披横轴。
西风暗度钗梁玉。
手香记得人簪菊。
人簪菊。
无穷幽韵，细看不足。

沈端节	惜分飞
喜入眉心黄点莹。
珠佩玲珑透影。
风露萧萧冷。
梦回月窟香成阵。
秋後情怀君莫问。
拼了因他瘦损。
不似寻常韵。
细看没处安排闷。

沈端节	南歌子
远树昏鸦闹，衰芦睡鸭双。
雪篷烟棹炯寒光。
疑是风林纤月、到船窗。
时序惊心破，江山引梦长。
思量也待不思量。
泪染罗巾犹带、旧时香。

沈端节	鹊桥仙
怀人意思，悲秋情绪，长是文园病後。
蛛丝轻袅玉钗风，想花貌、参差依旧。
无穷往事，一襟新恨，老泪淋浪卮酒。
天涯相对话平生，怅南北、还如箕斗。

沈端节	醉落魄・一斛珠
红娇翠弱。
春寒睡起慵匀掠。
些儿心事谁能学。
深院无人，时有燕穿幕。
漏声滴尽莲花萼。
静看月转西阑角。
世情一任浮云薄。
花与东君，却解慰流落。

沈端节	太常引
三三五五短长亭。
都只解、送人行。
天远树冥冥。
怅好梦、才成又惊。
夜堂歌罢，小楼钟断，归路已闻莺。
应是困瞢腾。
问心绪、而今怎生。

沈端节	谒金门
真个忆。
花下雨声初息。
猛记乌衣曾旧识。
丁宁教去觅。
春半峭寒犹力。
泪滴两襟成迹。
独倚危阑清昼寂。
草长流翠碧。

沈端节	谒金门
春欲去。
人瘦不胜金缕。
门巷阴阴飞絮舞。
断肠双燕语。
孤坐晚窗闲处。
月到花心亭午。
寒色著人无意绪。
竹鸣风似雨。

沈端节	谒金门
寻胜去。
湖色净涵疏树。
乃一声何处起。
风铃相应语。
目断遥林修渚。
画出江南烟雨。
山水照人人楚楚。
锦肠生秀句。

沈端节	菩萨蛮
春山千里供行色。
客愁浓似春山碧。
幸自不思归。
子规心上啼。
芳意随人老。
绿尽江南草。
窈窕可人花。
路长何处家。

沈端节	菩萨蛮
愁人道酒能消解。
元来酒是愁人害。
对酒越思量。
醉来还断肠。
酒醒初梦破。
梦破愁无那。
乾净不如休。
休时只恁愁。

沈端节	浣溪沙
灯夜香甘动绮筵。
明珠颗颗泛瓯圆。
佳人巧意底难传。
喜见翻溪流细滑，却思信手弄轻纤。
不知辛苦为谁甜。

沈端节	行香子
烟淡回塘。
月浸疏篁。
一枝□、压尽群芳。
修然风度，玉质金章。
有许多情，许多韵，许多香。
中酒情怀，琢句心肠。
倚屏山、子细端相。
冰芽初试，柑子新尝。
更绮窗前，冰壶畔，看匀妆。

沈端节	喜迁莺
暮云千里。
正小雨乍晴，霜风初起。
芦荻江边，月昏人静，独自小船儿里。
消魂几声新雁，合造愁人天气。
怎奈何，少年时光景，一成抛弃。
回首空肠断，尺素未传，应是无双鲤。
闷酒孤斟，半醺还醒，乾净不如不醉。
有得恁多烦恼，直是没些如意。
受尽也，待今回厮见，从头说似。

沈端节	菩萨蛮
楚山千叠伤心碧。
伤心只有遥相忆。
解佩揖巫云。
愁生洛浦春。
香波凝宿雾。
梦断消魂处。
空听水泠泠。
如闻宝瑟声。

沈端节	朝中措
天遥野阔雁书空。
山远暮云中。
目断江南烟雨，□□敧枕春风。
功名富贵，何须计较，烟际疏钟。
解道浅妆浓抹，从来惟有坡翁。

沈端节	念奴娇
灯宵渐近，更兵尘初息，韶华偏早。
太守风流张宴乐，不管江城寒峭。
发底蜂儿，钗头梅蕊，一一夸新巧。
笙歌鼎沸，万人争看标表。
应记革履雍容，天香满袖，侍宴游三岛。
圣主中兴思用旧，尊礼先朝元老。
烛赐金莲，柑传罗帕，行即趋严道。
深杯休诉，任教银漏催晓。

沈端节	念奴娇
重阳恁好，正秋清天色，水容如泻。
野阔风高香雾满，采菊无人同把。
堪笑渊明，蓬头曳杖，吟赏东篱下。
孤风远韵，至今犹作佳话。
争似太守才贤，慈祥恺悌，赋政多闲暇。
千里江山供胜践，尊俎延登儒雅。
只恐相将，吹花春宴，不许斯民借。
花嘲便坐，尚怀方外司马。

沈端节	青玉案
史君标韵如徐庾。
更名节、高千古。
卧治姑溪才小驻。
闲云无定，阳春有脚，又作南昌去。
兴来亭上清歌度。
尽能唱、公诗句。
记取诸生临别语。
从容占对，天颜应喜，千万留王所。

沈端节	洞仙歌
雪肌花貌，见了千千万。
眼去眉来几曾管。
被今回打住，没□施程，□捺地，却悔看承较晚。
琴心传密意，唯有相知，失笑他满恁撩乱。
抖下俏和娇，掩翠凌红，真个是、从前可见。
据入马牢笼怎乾休，但拈取真诚，试教人看。

沈端节	洞仙歌
夜来惊怪，冷逼流苏帐。
梦破初闻打窗响。
向晓开帘，凌乱千里寒光，清兴发，鹤氅谁同纵赏。
江南春意动，梅竹潜通，醉帽冲风自来往。
慨念故人疏，便理扁舟，须信道、吾曹清旷。
待石鼎煎茶洗馀醺，更依旧归来，浅斟低唱。

沈端节	洞仙歌
重阳近也，渐秋光凄劲。
宿雨初收好风景。
正干戈耆定，禾黍丰登，人意乐，歌舞贤侯美政。
醉翁游历处，胜概依然，木落淮南见山影。
有客共登临，醉里疏狂，乌帽、从嘲雪鬓。
但目送孤鸿傍危栏，笑问道，黄花似谁风韵。

沈端节	虞美人
去年寒食初相见。
花上双飞燕。
今年寒食又花开。
垂下重帘不许、燕归来。
隔帘听燕呢喃语。
似说相思苦。
东君都不管闲愁。
一任落花飞絮、两悠悠。

沈端节	虞美人
卧红堆碧纷无数。
春事知何许。
班班小雨犁花。
又是清明时候、不归家。
伤春减尽东阳带。
人道多情杀。
青春留下许多愁。
分付与君今夜、一齐休。

沈端节	虞美人
暮云衰草连天远。
不记离人怨。
可怜无处不关情。
梦断孤鸿哀怨、两三声。
恨眉醉眼何时见。
夜夜相思遍。
梧桐叶落候蛩秋。
唯有一江烟雨、替人愁。

沈端节	探春令
旧家元夜，追随风月，连宵欢宴。
被那懑、引得滴流地，一似蛾儿转。
而今百事心情懒。
灯下几曾忄欠看。
算静中、唯有窗间梅影，合是幽人伴。

沈端节	如梦令
雨後轻寒天气。
玉酒中人小醉。
乍报一番秋，晚簟清凉如水。
睡。
睡。
窗在芭蕉叶底。

沈端节	薄幸
桂轮香满。
送寒色、轻风剪剪。
又还是、幽窗人静，梅影参差初转。
念少年孤负芳音，多时不见文君面。
漫快泻琼舟，浓熏宝鸭，终是心情差懒。
谩就枕，浑无寐，□听彻、天边飞雁。
闲愁消万缕，如何消遣。
绣衾□忆鸳鸯暖。
细思量、遍倚屏山，挑尽琴心，谁识相思怨。
休文瘦损，陡觉频移带眼。

沈端节	江城子
秋声昨夜入梧桐。
雨。
洒窗风。
短杵疏砧，将恨到帘栊。
归梦未成心已远，云不断，水无穷。
有人应念水之东。
鬓如蓬。
理妆慵。
览镜沈吟，膏沐为谁容。
多少相思多少事，都尽在，不言中。

沈端节	满庭芳
雾薄阴轻，林深烟暖，海棠特地开迟。
光风绝艳，独自殿芳时。
须信东君注意，花神会、别有看持。
群英外，嫣然一笑，富贵出添姿。
日长，春睡足，粉香扑扑，酒晕微微。
明皇当日，称许最相宜。
妃子扶来半醉，宫妆淡、不扫蛾眉，偏怜处，流莺惊绕，金弹拂丛飞。

沈端节	采桑子
昔年曾记寻芳处，短帽冲寒。
竹外江干。
玉面皮儿月下观。
而今老大风流减，百事心阑。
谷底林间。
坐对横枝祗鼻酸。

沈端节	西江月
一枕香消睡恼，十年漂泊江湖。
空馀清梦绕康庐。
记得林间风度。
锦绣谷中旧客，襟怀未肯全疏。
从今不要别人扶。
醉拥紫云归去。

沈端节	喜迁莺
冰池轻皱。
喜寒律乍回，微阳初透。
岁晚云黄，日晴烟暖，昼刻暗添宫漏。
山色岸容都变，春意欲传官柳。
最好处，正酥融粉薄，一枝梅瘦。
行乐，春渐近，景胜欢长，幼眇丝簧奏。
鸣玉行，退朝花院，犹有御香沾袖。
试问西邻虽富，何似东皋依旧。
趁未老，便优游林壑，围棋把酒。

沈端节	西江月
幸自心肠稳审，怎禁眼脑迷奚。
招愁买恨带人疑。
一味笑吟吟地。
闲趁莺来日下，却随燕入乌衣。
阿蛮风味有谁知。
认得乐天词意。

沈端节	念奴娇
嫩凉清晓，淡秋容、横写鲛绡十幅。
山水光中参意味，不管人间荣辱。
藜杖棕鞋，纶巾鹤氅，宾主俱遗俗。
倚阑舒啸，一樽花下相属。
云际有药千年，琼瑶争秀发，龙蛇新斸。
富贵功名元自有，且乐无穷真福。
莲社风流，醉乡跌宕，时奏长生曲。
月娥同听，好风徐韵松竹。

沈端节	念奴娇
洛妃汉女，护春寒、不惜鲛绡重叠。
拾翠江边烟澹澹，交影参差胧月。
秦虢相将，英娥接武，同宴瑶池雪。
层冰连璧，个中谁敢优劣。
著意晕纷饶酥，韵多香剩，都与群花别。
娟秀敷腴索笑处，玉脸微生娇靥。
羞损南枝，映翻绿萼，不数黄千叶。
形容不尽，细看一倍清绝。

沈端节	念奴娇
湖山照影，正日长娇困，不烦匀扫。
絮满长洲春澹沲，开遍吴宫花草。
嫩绿葱葱，轻红簌簌，渐觉枝头少。
馀芳难并，破愁惟有馨醥。
应是留得东君，海棠方待折，玉环娇小。
雾薄阴轻初睡足，宝幄画屏香袅。
醉态天真，半羞微敛，未肯都开了。
嫣然一笑，此时风度尤好。

沈端节	念奴娇
寻幽览胜，凭危栏、极目风烟平楚。
自笑飘零惊岁晚，欲挂衣冠神武。
芳甸时巡，醉乡日化，庭实名花旅。
阆风蓬顶，自来不见烽戍。
宴罢玉宇琼楼，醉中都忘却，瑶池归路。
俯瞰尘寰千万落，渺渺峰端栖雾。
群玉图书，广寒宫殿，一一经行处。
相羊物外，旷怀高视千古。

沈端节	感皇恩
和气霭微宵，黄云飘转。
东阁观梅负诗眼。
满斟绿酒，唱个曲儿亲劝。
愿从今日去，长相见。
宝幄欢浓，玉炉香软。
彼此宜冬镇长键。
绣床儿畔，渐渐日迟风暖。
告他事事底，饶一线。

张孝祥	六州歌头
长怀望断，关塞莽然平。
征尘暗，霜风劲，悄边声。
黯销凝。
追想当年事，殆天数，非人力，洙泗上，弦歌地，亦膻腥。
隔水毡乡，落日牛羊下，区脱纵横。
看名王宵猎，骑火一川明。
笳鼓悲鸣。
遣人惊。
念腰间箭，匣中剑，空埃蠹，竟何成。
时易失，心徒壮，岁将零。
渺神京。
干羽方怀远，静烽燧，且休兵。
冠盖使，纷驰骛，若为情。
闻道中原遗老，常南望，羽葆霓旌。
使行人到此，忠愤气填膺。
有泪如倾。

张孝祥	水调歌头
隆中三顾客，圯上一编书。
英雄当日感会，馀事了寰区。
千载神交二子，一笑眇然兹世，却愿驾柴车。
长忆淮南岸，耕钓混樵渔。
忽扁舟，凌骇浪，到三吴。
纶巾羽扇容与，争看列仙儒。
不为莼鲈笠泽，便卦衣冠神武，此兴渺江湖。
举酒对明月，高曳九霞裾。

张孝祥	水调歌头
猩鬼啸篁竹，玉帐夜分弓。
少年荆楚剑客，突骑锦襜红。
千里风飞雷厉，四校星流慧扫，萧斧锉春葱。
谈笑青油幕，日奏捷书同。
诗书帅，黄阁老，黑头公。
家传鸿宝秘略，小试不言功。
闻道玺书频下，看即沙堤归去，帷幄且从容。
君王自神武，一举朔庭空。

张孝祥	水调歌头
濯足夜滩急，发北风凉。
吴山楚泽行遍，只欠到潇湘。
买得扁舟归去，此事天公付我，六月下沧浪。
蝉脱尘埃外，蝶梦水云乡。
制荷衣，纫兰佩，把琼芳。
湘妃起舞一笑，抚瑟奏清商。
唤起九歌忠愤，拂拭三闾文字，还与日争光。
莫遣儿辈觉，此乐未渠央。

张孝祥	水调歌头
江山自雄丽，风露与高寒。
寄声月姊，借我玉鉴此中看。
幽壑鱼龙悲啸，倒影星辰摇动，海气夜漫漫。
涌起白银阕，危驻紫金山。
表独立，飞霞佩，切云冠。
漱水濯雪，眇视万里一毫端。
回首三山何处，闻道群仙笑我，要我欲俱还。
挥手从此去，翳风更骖鸾。

张孝祥	水调歌头
淮楚襟带地，云梦泽南州。
沧江翠壁佳处，突兀起红楼。
凭仗使君胸次，与问老仙何在，长啸俯清秋。
试遣吹箫看，骑鹤恐来游。
欲乘风，凌万顷，泛扁舟。
山高月小，霜露既降，凛凛不能留。
一吊周郎羽扇，尚想曹公横槊，兴废两悠悠。
此意无尽藏，分付水东流。

张孝祥	水调歌头
青嶂度云气，幽壑舞回风。
山神助我奇观，唤起碧宵龙。
电掣金蛇千丈，雷震灵鼍万垒，汹汹欲崩空。
尽泻银潢水，倾入宝莲宫。
坐中客，凌积翠，看奔洪。
人间应失匕箸，此地独从容。
洗了从来尘垢，润及无边焦槁，造物不言功。
天宇忽开霁，日在五云东。

张孝祥	水调歌头
五岭皆炎热，宜人独桂林。
江南驿使未到，梅蕊破春心。
繁会九衢三市，缥缈层楼杰观，雪片一冬深。
自是清凉国，莫遣瘴烟侵。
江山好，青罗带，碧玉簪。
平沙细浪欲尽，陡起忽千寻。
家种黄柑丹荔，户拾明珠翠羽，箫鼓夜沈沈。
莫问骖鸾事，有酒且频斟。

张孝祥	水调歌头
今夕复何夕，此地过中秋。
赏心亭上唤客，追忆去年游。
千里江山如画，万井笙歌不夜，扶路看遨头。
玉界拥银阕，珠箔卷琼钩。
驭风去，忽吹到，岭边州。
去年明月依旧，还照我登楼。
楼下水明沙静，楼外参横斗转，搔首思悠悠。
老子兴不浅，聊复此淹留。

张孝祥	水调歌头
雪洗虏尘静，风约楚云留。
何人为写悲壮，吹角古城楼。
湖海平生豪气，关塞如今风景，剪烛看吴钩。
胜喜然犀处，骇浪与天浮。
忆当年，周与谢，富春秋。
小乔初嫁，香囊未解，勋业故优游。
赤壁矶头落照，肥水桥边衰草，渺渺唤人愁。
我欲乘风去，击楫誓中流。

张孝祥	水调歌头
云海漾空阔，风露凛高寒。
仙翁鹤驾，羽节缥缈下天端。
指点虚无征路，时见双凫飞舞，挥斥隘尘寰。
吹笛向何处，海上有三山。
彩衣新，鱼服丽，更朱颜。
蟠桃未熟，千岁容与且人间。
早晚金泥封诏，归侍玉皇香案，踵武列仙班。
玉骨自难老，未用九霞丹。

张孝祥	水调歌头
紫橐论思旧，碧落拜除新。
内家敕使，传诏亲付玉麒麟。
千里江山增丽，是处旌旗改色，佳气郁轮。
看取连宵雪，借与万家春。
建崇牙，开盛府，是生辰。
十州老稚，都向今日祝松椿。
多少活人阴德，合享无边长算，唯有我知君。
来岁更今日，一气转洪钧。

张孝祥	水调歌头
舣棹太湖岸，天与水相连。
垂虹亭上，五年不到故依然。
洗我征尘三斗，快揖商飙千里，鸥鹭亦翩翩。
身在水晶阕，真作驭风仙。
望中秋，无五日，月还圆。
倚栏清啸孤发，惊起壑龙眠。
欲酹鸱夷西子，未办当年功业，空系五湖船。
不用知馀事，莼鲙正芳鲜。

张孝祥	水调歌头
螯禁辍颇牧，熊拭赖龙黄。
一时林莽千险，蜂午要驱攘。
金版六韬初拭，烟敛山空野回，低草见牛羊。
旒纩释南顾，戈甲濯银潢。
玉书下，褒懿绩，促曹装。
帝宸天近，红旆东去带朝阳。
归辅五云丹陛，回首楚楼千里，遗爱满潇湘。
应记依刘客，曾此奉离觞。

张孝祥	多丽
景萧疏，楚江那更高秋。
远连天，茫茫都是，败芦枯蓼汀洲。
认炊烟，几家蜗舍，映夕照，一簇渔舟。
去国虽遥，宁亲渐近，数峰青处是吾州。
便乘取，波平风静，荃棹且夷犹。
关情有，冥冥去雁，拍拍轻鸥。
忽追思，当年往事，惹起无限羁愁。
拄笏朝来多爽气，秉烛夜永足清游。
翠袖香寒，朱弦韵悄，无情江水只东流。
楼晚，清商哀怨，还听隔船讴。
无言久，馀霞散绮，烟际帆收。

张孝祥	木兰花慢
送归云去雁，澹寒采、满溪楼。
正佩解湘腰，钗孤楚鬓，鸾鉴分收。
凝情望行处路，但疏烟远树织离忧。
只有楼前溪水，伴人清泪长流。
霜华夜永逼衾绸。
唤谁护衣篝。
念芬馆重来，芳尘未扫，争见嬉游。
情知闷来殢酒，奈回肠、不醉只添愁。
脉脉无言竟日，断魂双鹜南州。

张孝祥	木兰花慢
紫箫吹散後，恨燕子，只空楼。
念璧月长亏，玉簪中断，覆水难收。
青鸾送碧云句，道霞扃雾锁不堪优。
情与文梭共织，怨随宫叶同流。
人间天上两悠悠。
暗泪洒灯篝。
记谷口园林，当时驿舍，梦里曾游。
银屏低闻笑语，但醉时冉冉醒时愁。
拟把菱花一半，试寻高价皇州。

张孝祥	水龙吟
竹舆晓入青阳，细风凉月天如洗。
峰回路转，云舒霞卷，了非人世。
转就丹砂，铸成金鼎，碧光相倚。
料天关虎守，箕畴龙负，开神秘、留兹地。
缥缈珠幢羽卫。
望蓬莱、初无弱水。
仙人拍手，山头笑我，尘埃满袂。
春锁瑶房，雾迷芝圃，昔游都记。
怅世缘未了，匆匆又去，空凝伫、烟霄里。

张孝祥	水龙吟
平生只说浯溪，斜阳唤我归船系。
月华未吐，波光不动，新凉如水。
长啸一声，山鸣谷应，栖禽惊起。
问元颜去後，水流花谢，当年事，凭谁记。
须信两翁不死。
驾飞车，时游兹地。
漫郎宅里，中兴碑下，应留屐齿。
酌我清尊，洗公孤愤，来同一醉。
待相将把袂，清都归路，骑鹤去，三千岁。

张孝祥	念奴娇
洞庭青草，近中秋、更无一点风色。
玉鉴琼田三万顷，著我扁舟一叶。
素月分辉，明河共影，表里俱澄澈。
悠然心会，妙处难与君说。
应念岭海经年，孤光自照，肝肺皆冰雪。
短发萧骚襟袖冷，稳泛沧浪空阔。
尽吸西江，细斟北斗，万象为宾客。
扣舷独笑，不知今夕何夕。

张孝祥	念奴娇
弓刀陌上，净蛮烟瘴雨，朔云边雪。
幕府横驱三万里，一把平安遥接。
方丈三韩，西山八诏，慕义羞椎结。
梯航入贡，路经头痛身热。
今代文武通人，青宵不上，却把南州节。
虏马秋肥雕力健，应看名王宵猎。
壮士长歌，故人一笑，趁得梅花月。
王春奏计，便须平布清切。

张孝祥	念奴娇
朔风吹雨，送凄凉天气，垂垂欲雪。
万里南荒云雾满，弱水蓬莱相接。
冻合龙冈，寒侵铜柱，碧海冰澌结。
凭高一笑，问君何处炎热。
家在楚尾吴头，归期犹未，对此惊时节。
忆得年时貂帽暖，铁马千群观猎。
狐兔成车，笙歌震地，归踏层城月。
持杯且醉，不须北望凄切。

张孝祥	念奴娇
绣衣使者，度郢中绝唱，阳春白雪。
人物应须天上去，一日君恩三接。
粉省香浓，宫床锦重，更把丝结。
臣心如水，不教炙手成热。
还记岭海相从，长松千丈，映我秋竿节。
忍冻推敲清兴满，风里乌巾猎猎。
只要东归，归心入梦，梦泛寒江月。
不因莼。
白头亲望真切。

张孝祥	念奴娇
星沙初下，望重湖远水，长云漠漠。
一叶扁舟谁念我，今日天涯飘泊。
平楚南来，大江东去，处处风波恶。
吴中何地，满怀俱是离索。
常记送我行时，绿波亭上，泣透青头薄。
樯燕低飞人去後，依旧湘城帘幕。
不尽山川，无穷烟浪，辜负秦楼约。
渔歌声断，为君双泪倾落。

张孝祥	醉蓬莱
问人间荣事。
海内高名，似今谁比。
脱屣归来，眇浮云富贵。
致远钩深，乐天知命，且从容阅世。
火候周天，金文满义，从来活计。
有酒一尊，有棋一局，少日亲朋，旧家邻里。
世故纷纭，但蚊虻过耳。
解愠薰风，做凉梅雨，又一般天气。
曲几蒲团，纶巾羽扇，年年如是。

张孝祥	雨中花慢
一叶凌波，十里驭风，烟鬟雾鬓萧萧。
认得兰皋琼佩，水馆冰绡。
秋霁明霞乍吐，曙凉宿霭初消。
恨微颦不语，少进还收，伫立超遥。
神交冉冉，愁思盈盈，断魂欲遣谁招。
犹自待，青鸾传信，乌鹊成桥。
怅望胎仙琴叠，忍看翡翠兰苕。
梦回人远，红云一片，天际笙箫。

张孝祥	二郎神
坐中客。
共千里、潇湘秋色。
渐万宝西成农事了，看、黄云阡陌。
乔□橘洲风浪稳，岳镇耸、倚天青壁。
追前事、兴亡相续，空与山川陈迹。
南国。
都会繁盛，依然似昔。
聚翠羽明珠三市满，楼观涌、参差金碧。
乞巧处、家家追乐事，争要做、丰年七夕。
愿明年强健，百姓欢娱，还如今日。

张孝祥	浣溪沙
同是瀛州册府仙。
只今聊结社中莲。
胡笳按拍酒如川。
唤起封姨清晚景，更将荔子荐新圆。
从今三夜看蝉娟。

张孝祥	浣溪沙
细仗春风簇翠筵。
烂银袍拂禁炉烟。
旃书名字压宫垣。
太学诸生推独步，玉堂学士合登仙。
乃翁种德满心田。

张孝祥	浣溪沙
只说闽山锦绣帷。
忽从团扇得生枝。
绉红衫子映丰肌。
春线应怜壶漏永，夜针频见烛花摧。
尘飞一骑忆来时。

张孝祥	浣溪沙
滟滟湖光绿一围。
修林断处白鸥飞。
天机云锦蘸空飞。
乞我百弓真可老，为公一饮醉忘归。
扁舟日日弄晴晖。

张孝祥	浣溪沙
晚雨潇潇急做秋。
西风凉鬓已飕飕。
烛花明夜酒花浮。
醉眼定知非妙赏，□词端为□□留。
想君泾渭不同流。

张孝祥	浣溪沙
稳泛仙舟上锦帆。
桃花清浪舞清湾。
寿星相伴到人间。
黄石公传三百字，西王母授九霞丹。
银潢有路接三山。

张孝祥	浣溪沙
北苑春风小凤团。
炎州沈水胜龙涎。
殷勤送与绣衣仙。
玉食乡来思苦口，芳名久合上凌烟。
天教富贵出长年。

张孝祥	浣溪沙
霜日明宵水蘸空。
鸣鞘声里绣旗红。
澹烟衰草有无中。
万里中原烽火北，一尊浊酒戍楼东。
酒阑挥泪向悲风。

张孝祥	浣溪沙
宫柳垂垂碧照空。
九门深处五云红。
朱衣只在殿当中。
细拈丝梢龙尾北，缓携纶旨凤池东。
阿婆三五笑春风。

张孝祥	浣溪沙
日暖帘帏春画长。
纤纤玉指动抨床。
低头佯不顾檀郎。
豆蔻枝头双蛱蝶，芙蓉花下两鸳鸯。
壁间闻得唾茸香。

张孝祥	浣溪沙
射策金门记昔年。
又交藩翰入陶甄。
不妨衣钵再三传。
粉泪但能添楚竹，罗巾谁解系吴船。
捧杯犹愿小留连。

张孝祥	浪淘沙
琪树间瑶林。
春意深深。
梅花还被晓寒禁。
竹里一枝斜向我，欲诉芳心。
楼外卷重阴。
玉界沈沈。
何人低唱醉泥金。
掠水飞来双翠碧，应寄归音。

张孝祥	浪淘沙
溪练写寒林。
云重烟深。
楼高风恶酒难禁。
徙倚阑干谁共语，江上愁心。
清兴满山阴。
鸿断鱼沈。
一书何啻值千金。
独扶瑶微弦欲断，凭寄知音。

张孝祥	定风波
铃索声乾夜未央。
曲栏花影步凄凉。
莫道岭南冬更暖。
君看。
梅花如雪月如霜。
见说墙西歌吹好，玉人扶坐劝飞觞。
老子婆婆成独冷。
谁省。
自挑寒灺自添香。

张孝祥	望江南・忆江南
谈子醉，独立睨东风。
未试玉堂挥翰手，只今楚泽钓鱼翁。
万事举杯空。
谋一笑，一笑与君同。
身老南山看射虎，眼高四海送飞鸿。
赤岸晚潮通。

张孝祥	望江南・忆江南
朝元去，深殿扣瑶钟。
天近月明黄道冷，参回斗转碧宵空。
身在九光中。
风露下，环佩响丁东。
玉案烧香萦翠凤，松坛移影动苍龙。
归路海霞红。

张孝祥	醉落魄・一斛珠
轻黄澹绿。
可人风韵闲装束。
多情早是眉峰蹙。
一点秋波，闲里观人毒。
桃花庭院光阴速。
铜鞮谁唱大堤曲。
归时想是樱桃熟。
不道秋千，谁伴那人蹴。

张孝祥	桃源忆故人
朔风弄月吹银霰。
帘幕低垂三面。
酒入玉肌香软。
压得寒威敛。
檀槽乍拈么丝慢。
弹得相思一半。
不道有人肠断。
犹作声声颤。

张孝祥	临江仙
试问梅花何处好，与君藉草携壶。
西园清夜片尘无。
一天云破碎，两树玉扶疏。
谁擪昭华吹古怨，散花便满衣裾。
只疑幽梦在清都。
星稀河影转，霜重月华孤。

张孝祥	临江仙
试问宜楼楼下竹，年来应长新篁。
使君五岭又三湘。
旧游知好在，熟处更难忘。
尚念论心舒啸否，只今湖海相望。
遥怜阴过酒尊凉。
举觞须酹我，门外是清江。

张孝祥	如梦令
花叶相遮相映。
雨过翠明金润。
折得一枝归，满路清香成阵。
风韵。
风韵。
寄赠绮窗云鬓。

张孝祥	菩萨蛮
丝金缕翠幡儿小。
裁罗拈线花枝袅。
明日是新春。
春风生鬓云。
吴霜看点点。
愁里春来浅。
只愿此花枝。
年年长带伊。

张孝祥	菩萨蛮
庭叶翻翻秋向晚。
凉砧敲月催金剪。
楼上已清寒。
不堪频倚栏。
邻翁开社瓮。
唤客情意重。
不醉且无归。
醉时归路迷。

张孝祥	菩萨蛮
恰则春来春又去。
凭谁说与春教住。
与问坐中人。
几回迎送春。
明年春更好。
只怕人先老。
春去有来时。
愿春长见伊。

张孝祥	菩萨蛮
东风约略吹罗幕。
一檐细雨春阴薄。
试把杏花看。
湿红娇暮寒。
佳人双玉枕。
烘醉鸳鸯锦。
折得最繁枝。
暖香生翠帏。

张孝祥	菩萨蛮
琢成红玉纤纤指。
十三弦上调新水。
一弄入云声。
月明天更青。
匆匆莺语啭。
待寓昭君怨。
寄语莫重弹。
有人愁倚栏。

张孝祥	菩萨蛮
玉龙细点三更月。
庭花影下馀残雪。
寒色到书帏。
有人清梦迷。
墙西歌吹好。
烛暖香闺小。
多病怯杯觞。
不禁冬夜长。

张孝祥	菩萨蛮
江山佳处留行客。
醉馀老眼迷空碧。
独倚最高楼。
乾坤日夜浮。
微风吹笑语。
白日鱼龙舞。
此意忽翩翩。
凭虚吾欲仙。

张孝祥	菩萨蛮
雪消墙角收灯後。
野梅官柳春全透。
池阁又东风。
烛花烧夜红。
一尊留好客。
尽阑干月。
已醉不须归。
试听乌夜啼。

张孝祥	菩萨蛮
溶溶花月天如水。
阑干小倚东风里。
夜久寂无人。
露浓花气清。
悠然心独喜。
此意如何意。
不似隐墙东。
烛花围坐红。

张孝祥	菩萨蛮
暗潮清涨蒲塘晚。
断云不隔东归眼。
堂上晚风凉。
藕花开处香。
夜航人不渡。
白鹭双飞去。
待得月华生。
携筇独自行。

张孝祥	菩萨蛮
缥缈飞来双彩凤。
雨疏云淡撩清梦。
兰薄未禁秋。
月华如水流。
采香溪上路。
愁满参差树。
独倚晚楼风。
断霞萦素空。

张孝祥	菩萨蛮
蘼芜白芷愁烟渚。
曲琼细卷江南雨。
心事怯衣单。
楼高生晚寒。
云鬓香雾湿。
翠袖凄馀泣。
春去有来时，春从沙际归。

张孝祥	菩萨蛮
十年长作江头客。
樯竿又挂西风席。
白鸟去边明。
楚山无数青。
倒冠仍落佩。
我醉君须醉。
试问识君不。
青山与白鸥。

张孝祥	菩萨蛮
乳羝属国归来早。
知君胆大身犹小。
一节不须论。
功名看致君。
镇西楼上酒。
父老为公寿。
更祝太夫人。
年年封诏新。

张孝祥	菩萨蛮
胭脂浅染双珠树。
东风到处娇无数。
不语恨厌厌。
何人思故园。
故园花烂熳。
笑我归来晚。
我老只思归。
故园花雨时。

张孝祥	菩萨蛮
吴波细卷东风急。
斜阳半落苍烟湿。
一棹采菱歌。
倚栏人奈何。
天公怜好客。
酒面风吹白。
更引十玻璃。
月明骑鹤归。

张孝祥	菩萨蛮
冥蒙秋夕漙清露。
玉绳耿耿银潢注。
永夜滴铜壶。
月华楼影孤。
佳人纡绝唱。
翠幕丛宵上。
休劝玉东西。
乌鸦枝上啼。

张孝祥	西江月
问讯湖边春色，重来又是三年。
东风吹我过湖船。
杨柳丝丝拂面。
世路如今已惯，此心到处悠然。
寒光庭下水如天。
飞起沙鸥一片。

张孝祥	西江月
风定滩声未已，雨来篷底先知。
岸边杨柳最怜伊。
忆得船儿曾系。
湖雾平吞白塔，茅檐自有青旗。
三杯村酒醉如泥。
天色寒呵且睡。

张孝祥	西江月
冉冉寒生碧树，盈盈露湿黄花。
故人玉节有光华。
高会仍逢戏马。
万事只今如梦，此身到处为家。
与君相逢更天涯。
拼了茱萸醉把。

张孝祥	西江月
诸老何烦荐口，先生自简渊衷。
千年圣学有深功。
妙处无非日用。
已授一编圯下，却须三顾隆中。
鸿钧早晚转春风。
我亦从君贾勇。

张孝祥	西江月
慈母行封大国，老仙早上蓬山。
天怜阴德遍人间。
赐与还丹七返。
莫问清都紫府，长教绿鬓朱颜。
年年今日采衣斑。
兄弟同扶酒盏。

张孝祥	西江月
不识平源太守，向来水北山人。
世间功业谩亏成。
华发萧萧满镜。
幸有田园故里，聊分风月江城。
西湖西畔晚波平。
袖手时来照影。

张孝祥	西江月
楼外疏星印水，楼头画烛烘帘。
凭高举酒恨厌厌。
征路虚无指点。
酒兴因君开阔，山容向我增添。
一钩新月弄纤纤。
浓雾花房办敛。

张孝祥	西江月
满载一船秋色，平铺十里湖光。
波神留我看斜阳。
放起鳞鳞细浪。
明日风回更好，今宵露宿何妨。
水晶宫里奏《霓裳》。
准拟岳阳楼上。

张孝祥	西江月
窗户青红尚湿，主人已作归期。
坐中宾客尽邹枚。
盛事它年应记。
别酒深深但劝，离歌缓缓休催。
扁舟明日转清溪。
好月相望千里。

张孝祥	西江月
汗铸九金神鼎，隋书小字莲经。
刚风劫火转清冥。
护守应烦仙圣。
昨梦归来帝所，今朝寿我亲庭。
只将此宝伴长生。
谈笑中原底定。

张孝祥	西江月
落日熔金万顷，晴岚洗剑双锋。
紫枢元是黑头公。
佳处因君愈重。
分得湖光一曲，唤回庐岳千峰。
清尊今夜偶然同。
早晚商岩有梦。

张孝祥	西江月
畴昔通家事契，只今两镇交承。
起居枢密太夫人。
绿鬓斑衣相映。
乞得神仙九酝，祝教福禄千春。
台星直上寿星明。
长见门阑鼎盛。

张孝祥	减字木兰花
佳人绝妙。
不惜千金频买笑。
燕姹莺娇。
始遣清歌透碧宵。
主人好事。
更倒一尊留客醉。
我醉思家。
月满南池欲漾花。

张孝祥	减字木兰花
一尊留夜。
宾蜡烘帘光激射。
冻合铜壶。
细听冰檐夜剪酥。
清愁冉冉。
酒唤红潮登玉脸。
明日重看。
玉界琼楼特地寒。

张孝祥	减字木兰花
爱而不见。
立马章台空便面。
想像娉婷。
只恐丹青画不成。
诗人老去。
恰要莺莺相伴住。
试与平章。
岁晚教人枉断肠。

张孝祥	减字木兰花
阿谁曾见。
马上墙阴通半面。
玉立娉婷。
一点灵犀寄目成。
明朝重去。
人在横溪溪畔住。
乔木千章。
摇落霜风只断肠。

张孝祥	减字木兰花
江头送客。
枫叶荻花秋索索。
弦索休弹。
清泪无多怕湿衫。
故人相遇。
不醉如何归得去。
我醉望归。
烟满空江月满堤。

张孝祥	减字木兰花
春如有意。
未接年华春已至。
春事还新。
多得年时五日春。
春郊便绿。
只向腊前春已足。
屈指元宵。
正是新春二十朝。

张孝祥	减字木兰花
慈闱生日。
见说今年年九十。
戏彩盈门。
大底孩儿七个孙。
人间喜事。
只这一般难得似。
愿我双亲。
都似君家太淑人。

张孝祥	减字木兰花
吹箫泛月。
往事悠悠休更说。
拍碎琉璃。
始觉从前万事非。
清齐净戒。
休作断肠垂泪债。
识破嚣尘。
作个逍遥物外人。

张孝祥	减字木兰花
人间奇绝。
只有梅花枝上雪。
有个人人。
梅样风标雪样新。
芳心不展。
嫩绿阴阴愁冉冉。
一笑相看。
试荐冰磐一点酸。

张孝祥	减字木兰花
枷花搦柳。
知道东君留意久。
惨绿愁红。
憔悴都因一夜风。
轻狂蝴蝶。
拟欲扶持心又怯。
要免离披。
不告东君更告谁。

张孝祥	清平乐
光尘扑扑。
宫柳低迷绿。
斗鸭阑干春诘曲。
帘额微风绣蹙。
碧云轻翼无凭。
困来小倚银屏。
楚梦未禁春晚，黄鹂犹自声声。

张孝祥	清平乐
油幢画戟。
玉铉调春色。
勋阀诸郎俱第一。
风流前辈敌。
玉人双鞚华□。
翠云深处消摇。
有客留君东阁，时闻风下笙箫。

张孝祥	清平乐
吹香嚼蕊。
独立东风里。
玉冻云娇天似水。
羞杀夭桃李。
如今见说阑干。
不禁月冷霜寒。
垅上驿程人远，楼头戍角声乾。

张孝祥	清平乐
英姿慷慨。
独立风尘外。
湖海平生豪气在。
行矣云龙际会。
充庭兰玉森森。
一觞共祝修铃。
此地去天尺五，明年持橐西清。

张孝祥	清平乐
向来省户。
谋国参伊吕。
暂借良筹非再举。
谈笑肃清三楚。
良辰上客徜佯。
奏篇犹记传香。
此日一尊相属，它时同在岩廊。

张孝祥	点绛唇
四到蕲州，今年更是逢重九。
应时纳祐。
随分开尊酒。
屡舞婆娑，醉我平生友。
休回首。
世间何有。
明月疏疏柳。

张孝祥	点绛唇
绮燕高张，玉潭月丽玻璃满。
旆霞行卷。
无复长安远。
夏木阴阴，路袅薰风转。
空留恋。
细吹银管。
别意随声缓。

张孝祥	点绛唇
萱草榴花，画堂永昼风清暑。
麝团菰黍。
助泛菖蒲醑。
兵辟神符，命续同心缕。
宜欢聚。
绮筵歌舞。
岁岁酬端午。

张孝祥	卜算子
雪月最相宜，梅雪都清绝。
去岁江南见雪时，月底梅花发。
今岁早梅开，依旧年时月。
冷艳孤光照眼明，只欠些儿雪。

张孝祥	诉衷情
晚烟斜日思悠悠。
西北有高楼。
十分准拟明月，还似去年游。
飞玉，卷琼钩。
唤新愁。
娥贪共，暮雨朝云，忘了中秋。

张孝祥	诉衷情
乱红深紫过群芳。
初欲灭春光。
花王自有标格，尘外锁韶阳。
留国艳，问仙乡。
自天香。
翠帏遮日，红烛通宵，与醉千场。

张孝祥	好事近
一朵木犀花，珍重玉纤新摘。
插向远山深处，占十分秋色。
满园桃李闹春风，漫红红白白。
争似淡妆娇面，伴蓬莱仙客。

张孝祥	好事近
万瓦雪花浮，应是化工融结。
仍看牡丹初绽，有层层千叶。
镂冰剪水更鲜明，说道真奇绝。
来报主人佳兆，庆我公还阕。

张孝祥	南歌子
曾到蕲州不，人人说使君。
使君才具合经纶。
小试边城、早晚上星辰。
佳节重阳近，清歌午夜新。
举杯相属莫辞频。
後日相思、我已是行人。

李处全	水调歌头
明月浸瑶碧，河汉水交流。
偏来照我，知我白发不胜愁。
客里山中三载，枕上人间一梦，曾忆到瀛洲。
矫首蓬壶路，两腋已飕飕。
记扁舟，浮震泽，趁中秋。
垂虹亭上，与客千里快凝眸。
看剑引杯狂醉，饮水曲肱高卧，鹏鴳本同游。
起舞三人耳，横笛唤沙鸥。

李处全	水调歌头
落日暝云合，客子意如何。
定知今日，封六巽二弄干戈。
四望际天空阔，一叶凌涛掀舞，壮志未消磨。
为向吴儿道，听我扣舷歌。
我常欲，利剑戟，斩蛟鼍。
胡尘未扫，指挥壮士挽天河。
谁料半生忧患，成就如今老态，白发逐年多。
对此貌无恐，心亦畏风波。

李处全	水调歌头
春事已如许，柳眼早依依。
故园桃李何似，芳蕊想团枝。
此地嵩高名里，信美元非吾土。
清梦绕瀍洢。
扶杖欲行乐，还使我心悲。
对琴书，歌一阕，引千卮。
昔曾击楫，今日投老叹吾衰。
睡起推窗凝睇，失喜柔桑微绿，便拟作春衣。
搔首长吟处，此意有谁知。

李处全	水调歌头
微雨眼明处，春信著南枝。
百花头上消息，为我赴襟期。
松下凌霜古干，竹外横窗疏影，同是翠寒姿。
唤取我曹赏，莫使俗流知。
对风前，看雪後，总相宜。
碧天如洗，何许羌笛月边吹。
一段出群标格，合得水仙兄事，千古豫章诗。
鼎鼐付佳实，终待梦秋时。

李处全	水调歌头
飞雪已传信，端叶未分枝。
莫嫌开晚，前月曾付小春期。
谁道梳风洗雨，不许调脂弄粉，容易涴天姿。
眼界未多见，鼻观已先知。
昔西湖，今北客，各从宜。
要渠烂熳，趣得暖律为渠吹。
犹记石亭攀折，浑似扬州观赏，清兴欲寻诗。
三嗅不离手，如得和篇时。

李处全	水调歌头
今夕定何夕，今夕岁还除。
团栾儿女，尽情灯火照围炉。
但惜年从节换，便觉身随日老，踪迹尚沈浮。
万事古如此，聊作旧桃符。
任东风，吹缟鬓，戏儒。
韶颜壮齿，背人去似隙中驹。
杯酌犹倾腊酒，漏箭已传春夜，何处不歌呼。
惟愿长穷健，命酹且欢娱。

李处全	水调歌头
楼观数南国，烟雨压东州。
溪山雄胜，天开图画肖瀛洲。
我破瀛洲客梦，来剖仙洲符竹，乐岁又云秋。
聊作幻师戏，肯遗後人愁。
趁佳时，招我辈，共凝眸。
君侯胸次邱壑，意匠付冥搜。
刻日落成华栋，对月难并清景，千丈素光流。
老子兴何极，小子趣觥筹。

李处全	满江红
清晓高堂，春晚处、旧红新绿。
耸曩昔、蟠桃初种，更并潭菊。
强健老人松下鹤，森荣孙子霜中竹。
看共持、寿祝期颐，倾。
烘晴昼，炉烟馥。
连永夜，笙歌簇。
喜一时欢意，何人兼足。
早愿诸甥成宅相，便从明岁开汤沐。
向年年、今日度新腔，调仙曲。

李处全	临江仙
畴昔方壶游戏地，群仙步履相从。
明黄衫子御西风。
佩环金错落，羽葆翠璁珑。
骑鹄翩然归去路，吹箫横度青峰。
夜深河汉冷秋容。
前驱香十里，飘坠月轮东。

李处全	念奴娇
一天春意，趁东皇幽赏，重飞端叶。
造物有心成伟观，来伴红蕖开彻。
桂魄初圆，梅腮全放，节物俱奇绝。
冷官门巷，望中北固楼堞。
遐想蓬底高人，拥衾无寐，九曲长增结。
我亦低窗翻蠹纸，失喜瑶花盈尺。
拥鼻孤吟，搔头危坐，所欠惟佳客。
须君来此，脸纹相对生缬。

李处全	满庭芳
乳燕将雏，啼莺求友，江南梅子黄时。
欲晴还雨，烟外看成丝。
迎袂风来梦陇，吹饼饵、香入书帷。
行吟处，溪翁说我，不似去年衰。
方池。
荷出水，朱榴倚槛，粉箨穿篱。
有吾曹我辈，把酒寻诗。
醉去黑甜一枕，炉烟袅、花影斜晖。
家山乐，南窗寄傲，唯有晦庵知。

李处全	鹧鸪天
烟雨溟溟趁落成。
只应天欲称佳名。
万丝明灭青山映，匹素浓纤渌水萦。
民亦乐，美能并。
酒杯莫惜十分倾。
要知社下平生志，觞政聊须为主盟。

李处全	鹧鸪天
缥缈危楼百尺雄。
淡烟疏雨暗帘栊。
偶妨清赏中秋夕，为忆名言玉局翁。
贤达意，古今同。
凉天佳月会相逢。
老蟾一跃三千丈，却唤姮娥驾阆风。

李处全	柳梢青
九天圆月。
香尘碎玉，素涛翻雪。
石乳香甘，松风汤嫩，一时三绝。
清宵好尽欢娱，奈明日、扶头怎说。
整顿颓山，殷勤春露，馀甘齿颊。

李处全	柳梢青
馀甘齿颊。
酒□半酣，漏声频促。
月下传呼，风前掺别，无因留客。
丁宁玉笋磨香，为料理、十分醒著。
後会何时，前欢未尽，明朝重约。

李处全	朝中措
晦庵四至似天宽。
生计有心田。
闲弄炉薰茗碗，困寻纸帐蒲团。
商山橘隐，须弥芥纳，容与湖天。
谁笑先生贫窭，东篱无数金钱。

李处全	朝中措
薰风庭院燕双飞。
园柳啭黄鹂。
是处蜂狂蝶乱，元来绿暗红稀。
衫笼白苎，琴推绿绮，满眼新诗。
好个江南风景，杜鹃犹自催归。

李处全	菩萨蛮
杜鹃只管催归去。
知渠教我归何处。
故国泪生痕。
那堪枕上闻。
严装吾已具。
泛宅吴中路。
弭棹唤东邻。
江东日暮云。

李处全	菩萨蛮
晦庵老子修行久。
问禅金粟曾回首。
截竹是禅机。
吹破粟玉枝。
西湖秋好处。
承得昭阳露。
香透月轮低。
来薰打坐时。

李处全	菩萨蛮
四时皆有司花女。
杪秋犹见花如许。
想得紫金丹。
工夫造化间。
春莺留弱羽。
更渍蔷薇露。
莫取落英餐。
留供醉眼看。

李处全	浣溪沙
宋玉应当久断肠。
满城风雨尽重阳。
年年戏马忆吾乡。
催促东篱金蕊放，佳人更绣紫萸囊。
白衣才到共飞觞。

李处全	西江月
窗户风薰端午，楼台月满中秋。
阴晴寒暑总无忧。
几事不如重九。
落帽何羞种种，看山都付悠悠。
黄花已作醉乡游。
梦觉黄花在手。

李处全	西江月
妆楼红袖，亭亭将阃青油。
东皇天巧世无俦。
定有司花妙手。
十里香风晓霁，千家绮陌春游。
竹西路转古扬州。
歌吹只应如旧。

李处全	西江月
南国一分春色，东窗八面光风。
女兄欢笑酒尊同。
满眼儿孙群从。
但愿年逾百岁，何妨时醉千锺。
朱颜绿发照青铜。
要看如龙如凤。

李处全	生查子
庭户小光中，帘幕秋光里。
曲沼绮疏横，几处新妆洗。
红脸露轻匀，翠袖风频倚。
鸾鉴不须开，自有窗前水。

李处全	生查子
温柔属东西，和冷经三五。
几夜德星明，果应荀陈聚。
分虎屈雄姿，展骥淹遐步。
除诏已涂芝，便看朝天去。

李处全	减字木兰花
今年菊早。
想到重阳花正好。
玉冷金寒。
全似东篱挹露看。
色庄香重。
直与梅花堪伯仲。
待唤渊明。
三友相从盖为倾。

李处全	减字木兰花
谁将翡翠。
闲屑黄金摅巧思。
缀就花钿。
飞上秋云入鬓蝉。
一枝斜倚。
披拂香风多少意。
午镜重匀。
娇额妆成宫样新。

李处全	减字木兰花
更生观尽。
双璧蒹葭那敢并。
四海无人。
笑语从容许我亲。
平生此客。
复与太丘登醉白。
病里颦眉。
贪看惺惺骑马归。

李处全	相见欢
新凉襟袂冷然。
乍晴天。
风送谁家羌管、月便娟。
云散尽，秋空碧，玉钩悬。
洗耳时听三弄、等团圆。

李处全	江城子
一番风雨一番凉。
炯秋光。
又重阳。
潇洒东篱，浑学汉宫妆。
今日且须开口笑，花露袅，鬓云香。
泼醅新取淡鹅黄。
趁幽芳。
趣飞觞。
落帽当时，□发少年狂。
万事破除惟有此，尘外客，醉中乡。

李处全	阮郎归
佳人偏爱菊花天。
玉钗金附蝉。
歌声缥缈紫云边。
博山沈水烟。
须斗酒，泛觥船。
乃翁能百篇。
高堂此会看年年。
夜深人醉眠。

李处全	忆秦娥
春山寂。
佳人凝笑山南陌。
山南陌。
东风寒浅，绛罗衫窄。
阑干倚处云如幂。
晚来雨过胭脂滴。
胭脂滴。
啼妆难劝，且须欢伯。

李处全	忆秦娥
莺花寂。
为渠游冶长安陌。
长安陌。
今朝风景，酒肠宽窄。
锦茵闲把薰笼幂。
嫩红倚绿娇如滴。
娇如滴。
古今高咏，老泉仙伯。

李处全	好事近
香雪弄春妍，柳外黄昏池阁。
要看月华相映，卷东风帘幕。
更倾壶酒伴芳姿，名字胜桑落。
直与岭梅兄弟，是醍醐酥酪。

李处全	蓦山溪
梨花过雨，已是春强半。
花恼欲颠狂，兴浑在、秋千架畔。
搔头无语，斜日上帘栊，飞上下，语呢喃，又见双双燕。
鱼吹细浪，镜面摇歌扇。
籍草倒芳尊，亲香茵、落红千片。
追奔蜗角，回首醉初醒，逢节物，且欢娱，莫待流年换。

李处全	卜算子
春事忆松江，江上花无数。
一枕匆匆醉梦中，芳草庵路。
携手度虹梁，洗眼看渔具。
盐豆莼羹是处无，早买扁舟去。

李处全	卜算子
芍药斗新妆，杨柳飞轻雪。
著意留连不放春，已向东皇说。
况是谪仙家，自有长生诀。
方士呼来借玉蟾，要吸杯中月。

李处全	诉衷情
疏烟明淡雨膏如。
青入烧痕初。
开到无言桃李，春事喜敷腴。
随杖履，有琴书。
酒盈壶。
风前花下，睡起醒时，著我篮舆。

李处全	醉蓬莱
政馀春眷眷，首夏，清和时候。
晓色，瑞霭凝轩牖。
著子青梅，袅枝红药，物物俱情厚。
绿倚朱弦，檀槽铁拨，华堂称寿。
季父高怀，庆锺吾姊，富贵长年，自应兼有。
更看诸郎，谢砌芝兰秀。
蚤晚成名，雁行亲膝，无忌胜如舅。
沆瀣朝霞，蓬莱弱水，酿为春酒。

李处全	贺新郎
秋意生何许。
对玉钩、微云避舍，素风吹暑。
银汉桥成天路稳，乾鹊声声媚妩。
送仙杖、年年须度。
离合悲欢多少话，想今宵、缱绻难深诉。
千古恨，无新故。
聊须作意成欢绪。
为佳时、金针戏把，翠觞频举。
莫念匆匆轻掺袂，天上元无间阻。
况好是、新凉庭户。
倦客天涯磋老大，趁珠帘、绣额高楼处。
乞些巧，调儿女。

李处全	贺新郎
心事知谁许。
政吾曹、辞弄翰，邀凉蠲暑。
节物於人俱可喜，今夕渠偏媚妩。
笑曝腹、书生风度。
河鼓天孙非世俗，纵惊云、急雨休轻诉。
忆倾盖，便如故。
良辰欢意宽离绪。
称仙家、瑶台缥缈，霓裳掀举。
应想尘寰空怅望，月路谁曾隔阻。
是处有、绮窗朱户。
我爱五湖烟水阔，待扁舟，寻到机处。
访婺女，共女。

李处全	四和香・四犯令
香雪新苞偏胜韵。
领袖催花信。
华节良辰人有分。
看士女、垂鬓。
莫向春风寻旧恨。
乐事随方寸。
眉寿故应天不吝。
浮大白、吾无闷。

李处全	玉楼春
年光箭脱无留计。
才过立春还守岁。
要知一岁已寻侬，听打个惊人喷嚏。
椒盘荐寿休辞醉。
坐听爆竹浑无寐。
明朝末後饮屠苏，白发从渠相点缀。

李处全	南乡子
和气作春妍。
以作寒归塞地天。
岁月翩翩人老矣，华颠。
胆冷更长自不眠。
节物映椒盘。
柏酒香浮白玉船。
捧劝大家相祝愿，何言。
但愿今年胜去年。

韩仙姑	苏幕遮
不忧贫，不念富。
大悟之人，开著波罗铺。
内心真知无价宝，欲识真如，正照菩提路。
贪爱心，须除去。
清静法身，直是堪凭据。
忍辱波罗为妙乐，服了一圆，万病都新愈。

周颉	朝中措
郧城清胜压湖湘。
人物镇相望。
秀气谁符楚泽，建安诸子文章。
东风得意，青云路稳，好去腾骧。
要识登科次第，待看北斗光芒。

王彭年	朝中措
人才七泽盛三湘。
前辈敢追望。
惭愧史君劝驾，杯前重赐篇章。
雷风断送，鱼龙变化，云路蜚骧。
德意如何报称，短歌莫写毫芒。

李伯虎	朝中措
史君清德比清湘。
妙政古相望。
闲暇恩波万井，笑谈风月千章。
殷勤劝驾，几人怀德，刻意胜骧。
试问匣中长剑，也应增焕光芒。

丘	水调歌头
一雁破空碧，秋满荻花洲。
淮山淡扫，欲颦眉黛唤人愁。
落日归云天外，目断清江无际，浩荡没轻鸥。
有恨寄流水，无泪学羁囚。
望石城，思东府，话西州。
平芜千里，古来佳处几回秋。
歌舞当年何在，罗绮一时同尽，梦幻两悠悠。
杯到莫停手，唯酒可忘忧。

丘	水调歌头
人物冠江左，正始有遗音。
谪仙风味，洒然那受一尘侵。
倚马文章天与，霏屑谈辞云委，宣室为虚襟。
小驻外台节，聊屈济时心。
记长庚，曾入梦，恰而今。
橙黄橘绿，可人风物是秋深。
九日明朝佳节，得得天教好景，供与醉时吟。
从此寿千岁，一岁一登临。

丘	水调歌头
小队拥龙节，三度过鲈乡。
烟波万顷，波绉湿斜阳。
何处渔舟唱晚，最是芦花风断，乃一声长。
矫首望空阔，逸兴坠微茫。
笑尘缨，何日许，濯沧浪。
天随甫里，相寻无处一凄凉。
会把水光山色，收入烟蓑短艇，胜世作清狂。
举酒属公子，富贵未渠央。

丘	水调歌头
一叶下林表，秋色满蘅皋。
江风吹雨初过，天宇一何高。
蜡屐径来堂上，倚杖け然长啸，万里看云涛。
逸兴浩无际，安得驾灵鳌。
叹吾生，天地里，一秋毫。
江山如传，古来阅尽几英豪。
回首只今何在，举目依然风景，此意属吾曹。
欲去重惆怅，松径冷萧骚。

丘	水调歌头
彩舰驾飞，帆影漾江乡。
肥梅天气，一声横玉换新阳。
惊起沙汀鸥鹭，点破暮天寒碧，极目楚天长。
一抹残霞外，云断水茫茫。
朔清风，歌白雪，和沧浪。
枕流亭馆，昔年行处半荒凉。
我欲骖风游戏，收拾烟波佳景，一一付词章。
闻说洞天好，何处水中央。

丘	满江红
驻马江头，聊自放、尘劳踪迹。
身渐老、尊前羞见，异乡风物。
雪柳垂金幡胜小，钗头又报春消息。
记去年、持酒觅新词，人疏隔。
时序好，今犹昔。
携赏处，空追忆。
都如梦才觉，悄然难觅。
且饮不须论许事，从今煞有佳天色。
但官闲、有酒便嬉游，愁无益。

丘	满江红
玉宇无尘，斜阳外、江楼伫立。
人正远、骑鲸南去，笑言难挹。
冰雪生寒烟瘴冷，海山著处恩波湿。
问碧门、金阕待君来，何时入。
犹自有，新篇什。
应念我，相思急。
满乌丝挥遍，麝煤香。
尊酒相逢佳□□，十年一梦长川吸。
想上都、风月未盟寒，追良集。

丘	满江红
十载重游，愧好在、吴中父老。
官事里、空然痴绝，竟何曾了。
赖有平生知己地，全胜末路依刘表。
竟此身、还复雁门，宁论早。
篷仙语，开朕兆。
郇翰洒，增荣耀。
倚先声风动，了然家晓。
翘馆每烦尘想□，宾筵更著红妆绕。
算从前、得此慰初心，於人少。

丘	满江红
冠盖吴中，羡来往、风流二老。
谈笑处、清风满座，倡酬不了。
琪树相鲜昆阆里，玉山高并云烟表。
叹□时、顿有古来无，功名早。
膺帝眷，符梦兆。
为国镇，腾光耀。
更宁容秀野，醉眠清晓。
麟组已联方面重，衮衣行接天香绕。
许畸人、巾履奉英游，荣多少。

丘	满江红
楚甸云收，歌舞地、依然江渚。
嗟往事、豪华无限，梦回何许。
翠被那知思玉度，绣袿谩说为行雨。
悄不禁、俯仰一凄凉，成千古。
吴蜀会，襟喉处。
据胜势，开天府。
著诗书元帅，谈笑尊俎。
步障月明翻鼓吹，华榱雾湿披窗户。
把胜游、都与旧风光，湔尘土。

丘	满江红
平楚苍然，烟霭外、飞鸿冥灭。
身老矣、登临感慨，几时当彻。
痛饮从教吹帽落，悲歌莫击壶边缺。
算人生、任运复何为，伤情切。
功名事，休谩说。
渠有命，谁工拙。
且随宜斗健，强酬佳节。
九节从今知几度，试看镜里头如雪。
向醉中、赢取万缘空，真蝉脱。

丘	洞仙歌
一番好景，近莺花时候。
才过收灯便晴昼。
正熊罴、占梦日，戏彩称觞，当此际，须信人间未有。
光华分瑞节，粉署兰台，谁出如公望郎右。
气如虹，才吐凤，指掌功名，馀事也，千载犹当不朽。
待辟国、清边取封侯，看肘後、黄金印悬如斗。

丘	洞仙歌
江城梅柳，惯得春先处。
催趁风光上歌舞。
见九衢、车马流水如龙，喧笑语，罗绮香尘载路。
欢娱多暇日，尊俎风流，重见承平旧官府。
有多少、佳丽事，坠珥遗簪，芳径里，瑟瑟珠玑翠羽。
好惜取、韶华醉连宵，更莫待、收灯酒阑人去。

丘	洞仙歌
□□春□，□画□□处。
十里红莲照歌舞。
望鳌山天际，宝篆翻空，看未了，涌出珠宫贝宇。
锦江桥那畔，罗绮重重，曲巷深坊暗香度。
玉相辉，花并艳，明月随人，归去也，零落珠玑翠羽。
先如许、风光更元宵，算却好、图将凤城夸去。

丘	洞仙歌
花中尤物，欲赋无佳句。
深染燕脂浅含露。
被春寒无赖，不放全开，才半吐，翻与留连妙处。
人间称绝色，倾国倾城，试问太真似花否。
最娉婷，偏艳冶，百媚千娇，谁道许，须要能歌解舞。
算费尽、春工到开时，甚却付、连宵等闲风雨。

丘	洞仙歌
丰肌腻体，雅淡仍娇贵。
不与群芳竞姝丽。
向琼林珠殿，独占春风，仙仗里，曾奉三宫燕喜。
低回如有恨，失意含羞，乐事繁华竟谁记。
应怜我，空老去，无句酬伊，吟未就，不觉东风又起。
镇独立黄昏怯轻寒，这情绪、年年共花憔悴。

丘	沁园春
雨趣轻寒，风作秋声，燕归雁来。
动天涯羁思，登山临水，惊心节物，极目烟埃。
客里逢君，才同一笑，何遽言归如此哉。
别离久，算不应兴尽，却棹船回。
主人下榻高斋。
更点检笙歌频宴开。
便留连不到，迎春见柳，也须小驻，度腊观梅。
花上盈盈，闺中脉脉，应念胡麻正好栽。
从教去，正危阑望断，小倚徘徊。

丘	沁园春
匏系弥年，江北江南，羡君去来。
笑山横南浦，朝来爽致，文书堆案，胸次生埃。
放旷如君，拘縻如我，试问人生谁乐哉。
真难学，是得留且住，欲去须回。
何时竹屋茅斋。
去相傍为邻三径开。
撰小窗临水，危亭当巘，随宜有竹，著处须梅。
坐读黄庭，手援紫藟，一寸丹田时自栽。
当馀暇，更与君来往，林下徘徊。

丘	千秋岁
梅妆竹外。
未洗唇红退。
酥脸腻，檀心碎。
临溪闲自照，爱雪春犹带。
沙路晓，亭亭浅立人无对。
似恨谁能会。
迟见江头盖。
和鼎事，终应在。
落残知未免，韵胜何曾改。
牵醉梦，随香欲渡三山海。

丘	千秋岁
征鸿天外。
风急惊飞退。
云彩重，窗声碎。
初凝铺径絮，渐卷随车带。
凝望处，巫山秀耸寒相对。
高卧传都会。
茅屋倾冠盖。
空往事，今谁在。
梅梢春意动，泽国年华改。
楼上好，与君浩荡浮银海。

丘	千秋岁
窥檐窗外。
酒力冲寒退。
风絮乱，琼瑶碎。
凌波争缭绕，点舞相萦带。
应惬当，凝香燕寝佳人对。
恰与花时会。
小阻寻芳盖。
犹自得，春多在。
日烘梅柳竞，翠入山林改。
但只恐，别离恨远如云海。

丘	汉宫春
横笛吹梅，记南楼夜月，疏蕊纤枝。
香尘软红自暖，不怕寒欺。
人归梦悄，怅凭阑、密约深期。
身渐老，风流纵在，逢花那似当时。
东阁占春宜早，甚开迟也似，雪屋疏篱。
须公彩毫度曲，锦帐题诗。
多应见我，怪尊前、华发其谁。
烦道与，巡檐共笑，元是旧日相知。

丘	汉宫春
闻说瓢泉，占烟霏空翠，中著精庐。
旁连吹台燕榭，人境清殊。
犹疑未足，称主人、胸次恢疏。
天自与，相攸佳处，除今禹会应无。
选胜卧龙东畔，望篷莱对起，岩壑屏如。
秋风夜凉弄笛，明月邀予。
三英笑粲，更吴天、不隔莼鲈。
新度曲，银钩照眼，争看阿素工书。

丘	水龙吟
蕊珠仙籍标名，绛纱覆玉云霞里。
銮坡凤掖，丝鸣佩，甘泉近侍。
濯柳临春，梨照座，绝尘风味。
记青蒲、夜半论兵，万人惊诵回天意。
麟组遥临万里。
谈笑处、江山增丽。
遐冲坐折，风流馀事，唯应燕喜。
新筑沙堤，暂占熊梦，恰经长至。
过佳辰献寿，双旌便好，作朝天计。

丘	念奴娇
烛花渐暗，似梦来非梦，今夕何夕。
帘幕生香人醉里，家住深深密密。
松客难为，独留无计，此意谁知得。
相看无语，可怜心绪如织。
缓辔踏月归来，空馀襟袖，有多情脂泽。
浅笑轻颦追想处，眼底如今历历。
著意新词，於人好语，过後应难必。
今宵酒醒，断肠人正愁寂。

丘	扑蝴蝶
鸣鸠乳燕。
春在梨花院。
重门镇掩。
沈沈帘不卷。
纱窗红日三竿，睡鸭馀香一线。
佳眠悄无人唤。
谩消遣。
行云无定，楚雨难凭梦魂断。
清明渐近，天涯人正远。
尽教闲了秋千，觑著海棠开遍。
难禁旧愁新怨。

丘	祝英台・祝英台近
聚春工，开绝艳，天巧信无比。
旧日京华，应也只如此。
等闲一尺娇红，燕脂微点，宛然印、昭阳玉指。
最好是。
乐岁台府官闲，风流剩欢意。
痛饮连宵，花也为人醉。
可堪银烛烧残，红妆归去，任春在、宝钗云髻。

丘	江城梅花引
轻煤一曲染霜纨。
小屏山。
有无间。
宛是西湖，雪後未晴天。
水外几家篱落晚，半开关。
有梅花、傲峭寒。
渐看。
渐远。
水弥漫。
小舟轻，去又还。
野桥断岸，隐萧寺、□出晴峦。
忆得孤山，山下竹溪前。
佳致不妨随处有，小窗闲，与词人、伴醉眠。

丘	西河
清似水。
不了眼中供泪。
今宵忍听唱阳关，暮云千里。
可堪客里送行人，家山空老春荠。
道别去、如许易。
离合定非人意。
几年回首望龙门，近才御李。
也知追诏有来时，匆匆今见归骑。
整弓刀，徒御喜。
举离觞、饮釂无味。
端的慰人愁悴。
想天心，注倚方深，应是日日传宣公来未。

丘	夜合花
雨过凉生，风来香远，柳塘池馆清幽。
圆荷万柄，芙蓉困倚轻柔。
暮霞映，日初收。
更满意、绿密红稠。
是牵情处，低回照影，特地娇羞。
惆怅好景难酬。
慰家山梦绕，十顷新秋。
庭空吏散，依然兴在沧州。
未容短棹轻舟。
谩赢得、终日迟留。
笑空归去，篮舆路转，月上西楼。

丘	垂丝钓
夕烽戍鼓。
悲凉江岸淮浦。
雾隐孤城，水荒沙聚。
人共语。
尽向来胜处。
谩怀古。
问柳津花渡。
露桥夜月，吹箫人在何许。
缭嫱望。
粉黛成黄土。
惟有江东注。
都无虏。
似旧时得否。

丘	黄河清
鼓角清雄占云。
喜边尘、今度还静。
一线乍添，长觉皇州日永。
楼外崇牙影转，拥千骑、欢声万井。
太平官府人初见，梦熊三占佳景。
皇恩夜出天闱，云章粲、凤鸾飞动相映。
宝带万钉，与作今朝佳庆。
勋业如斯得也，况整顿、江淮大定。
这回恰好，归朝去、共调金鼎。

丘	蓦山溪
风传芳信，晓色便清霁。
帘幕护春寒，篆香温、笙簧韵美。
使华容与，星动帝王州，花上脸，柳边眉，竞报占熊喜。
欢娱好是，玉塞无尘起。
鞭计小迟留，要长折、遐冲万里。
传闻有诏，宣室待归来，满，叵罗深，莫负春葱指。

丘	鹧鸪天
怀抱环奇懒叩阍。
朝阳独赋远人村。
即看飞下芝封诏，会见趣归金马门。
今夕饮，拼濡裙。
一时尊俎尽诗人。
唯馀阿买真才劣，醉後犹能写八分。

丘	鹧鸪天
陆海蓬壶自有山。
光风霁月未应悭。
但将歌舞酬佳节，却信阴晴是等闲。
花照夜，烛烘盘。
明年公更酒肠宽。
奉陪黄伞传柑宴，莫望红妆拥座欢。

丘	鹧鸪天
准拟关门度一秋。
强扶衰病起相酬。
不辞酩酊还吹帽，自笑怯露头。
江日晚，更迟留。
争传五马足风流。
论车载酒浑闲事，著笼藏花说未休。

丘	鹧鸪天
两两维舟近柳堤。
菱歌迤逦过前溪。
曲中自诉衷肠事，岸上行人那得知。
金齿屐，翠云篦。
女萝为带蕙为衣。
惜花贪折归时晚，急桨相呼入翠微。

丘	鹧鸪天
玳瑁宴中见绿珠。
淡然高韵胜施朱。
揉兰雾蔷薇浅，半露冰肌玉不如。
餐秀色，味肤腴。
轻红端合与为奴。
只愁宴罢翻成恨，赢得偏怜不似初。

丘	夜行船
水满平湖香满路。
绕重城、藕花无数。
小艇红妆，疏帘轻盖，烟柳画桥斜渡。
恣乐追凉忘日暮。
箫鼓动、月明人去。
犹有清歌，随风迢递，声在芰荷深处。

丘	夜行船
一舸鸱夷云水路。
贪游戏、悄忘尘数。
明月长随，清风满载，那向急流争渡。
邂逅占星来已暮。
芝封待、却催归处。
倚玉蒹葭，论文尊俎，回首笑谈何处。

丘	夜行船
飞舄朝天云作路。
长安近、更无程数。
梧竹当年，丝纶弈世，咫尺凤池平渡。
青眼相逢何太暮。
眉黄透、却愁君去。
官事无多，丰年有暇，莫负赏心佳处。

丘	夜行船
万柄荷花红绕路。
锦连空、望无层数。
照水旌旗，临风鼓吹，行遍月桥烟渡。
堪笑年华今已暮。
身西上、梦魂东去。
一曲亭边，五云门外，犹记最花多处。

丘	临江仙
天上玉卮称万寿，人间湛露初匀。
种萱堂上阅青春。
薰风频送喜，同日拜丝纶。
班在蕊珠仙缀立，等闲历遍燕秦。
紫皇先付与佳名。
宜家更宜国，宜子又宜孙。

丘	感皇恩
时节近中秋，桂花天气。
忆得熊罴梦呈瑞。
向来三度，恨被一官萦系。
今朝称寿，也休辞醉。
斑衣戏彩，薄罗初试。
华发双亲剩欢喜。
功名荣贵，未要匆匆深计。
一杯先要祝，千百岁。

丘	蝶恋花
梅子著花当献寿。
得得天工，有意还知否。
教在岁寒双雪後。
长年不羡松筠茂。
莫厌杯深歌舞奏。
约略丝纶，正是来时候。
富贵明年公自有。
天香公烛黄封酒。

丘	蝶恋花
鼓吹东方天欲晓。
打彻伊州，梅柳都开了。
尽道鄞江春许早。
使君未到春先到。
号令只凭花信报。
旗垒精明，家世临淮妙。
遥想明年元夕好。
玉人更著华灯照。

丘	蝶恋花
逼砌筠窗围小院。
日照花枝，疏影重重见。
金鸭无风香自暖。
腊寒才比春寒浅。
画景温温烘笔砚。
闲把安西，六纸都临遍。
茗碗不禁幽梦远。
鹊来唤起斜阳晚。

丘	一翦梅
潇洒佳人淡淡妆。
特地凌寒，秀出孤芳。
雪为肌体练为裳。
韵处天姿，不御铅黄。
古样铜壶湿篆章。
浅浸横斜，净几明窗。
何妨三弄点苔苍。
但有疏枝，依旧清香。

丘	天仙子
畏暑只嫌秋较晚。
不道玉楼人渐远。
此情那解却清凉，肠欲断。
愁无限。
安得冰壶还照眼。
妙舞蹁跹歌宛转。
走遍京华何处见。
清眠无梦到西州，馀香浅。
银钩软。
唯仗锦书聊自遣。

丘	朝中措
晚风斜日折梅花。
楼外卷残霞。
领略一城春气，华灯十万人家。
轻衫短帽，风前趁马，月下随车。
道个小来脚定，那人笑隔笼纱。

丘	朝中措
几回相与叹高才。
忽报驭风来。
谁道亟朝天阕，更能同上春台。
主人早晚，班联玉笋，行听连催。
湖上饱赓新唱，思堂快泻深杯。

丘	朝中措
尊前宾主角多才。
亦许我同来。
诗思竞翻三峡，酒狂欲拗连台。
身闲有限，莫辞光景，刻烛相催。
沙路即看联辔，上林趁赏流杯。

丘	菩萨蛮
壶边击断歌无节。
山川一带伤情切。
依旧石头城。
夕阳天外明。
行人谁是侣。
遗唱今何许。
对酒转愁多。
愁多奈酒何。

丘	菩萨蛮
秋声夜到秋香园。
重帘拭卷都开遍。
只似旧时香。
更添些子黄。
绮窗人共赋。
犹忆分香句。
别後几回秋。
见花空复愁。

丘	菩萨蛮
云林带水山横阁。
故人去尽添萧索。
反照射微茫。
临分愁夕阳。
传柑当令节。
连璧朝天阕。
还有雁西飞。
慰人新别离。

丘	西江月
恰好轻篷短棹，绝胜锦缆牙樯。
一声横笛起微茫。
十里红莲步障。
小待山头吐月，何妨说剑杯长。
更看风露洗湖光。
水底金盘滉漾。

丘	西江月
明日又还重九，黄昏小雨疏风。
菊英萸糁一尊同。
付与今宵号梦。
寒意梧桐叶上，客愁画角声中。
小楼何日却从容。
千里此情应共。

丘	梅弄影
雨晴风定。
一任春寒逞。
要勒群芳未醒。
不废梅花，晚来妆面靓。
曲阑斜凭。
水栏临清镜。
翠竹箫骚相映。
付与幽人，巡池看弄影。

丘	诉衷情
东风罨岸进船难。
酒醒篆香残。
不堪客里无绪，那更晚来寒。
思往事，耿无眠。
掩屏山。
夜深人静，何处一声，月子弯弯。

丘	诉衷情
素衣苍狗不成妍。
何意妒蝉娟。
不知高处难掩，终自十分圆。
涵万象，独当天。
照无边。
乾坤呈露，何况人间，大地山川。

丘	诉衷情
芙蓉深径小肩舆。
相并语徐徐。
红妆著处迎笑，遮路索踟蹰。
锦步障，绣储胥。
绕重湖。
更添月照，人面花枝，疑在蓬壶。

丘	诉衷情
十分风味似诗人。
有些子太清生。
只应最嫌俗子，消瘦却盈盈。
风乍静，雪初晴。
月微明。
泊然疏淡，莫是无情，作个关情。

丘	锦帐春
翠竹如屏，浅山如画。
小池面、危桥一跨。
著棕亭临水，宛然郊野。
竹篱茅舍。
好是天寒，倍添幽雅。
正雪意、垂垂欲下。
更朦胧月影，弄明初夜。
梅花动也。

丘	谒金门
风又雨。
吹面落花红舞。
把酒不禁春思苦。
别离闻杜宇。
叠嶂楼头佳处。
犹想襞笺容与。
思入云山便好语。
莫辞频寄取。

丘	谒金门
槐阴绿。
帘卷翠屏山曲。
照眼冰壶寒并玉。
赐衣便雾縠。
熊梦又惊初卜。
好在掖垣梧竹。
应讶人归犹未速。
已颁新诏墨。

丘	谒金门
罗袖薄。
玉臂镂花金约。
起晚欠伸莲步弱。
倚床娇韵恶。
独自青楼珠箔。
怎向日长花落。
门掩东风春寂寞。
误人瞋喜鹊。

丘	谒金门
花雨润。
烟锁玉炉香韵。
笑度华年春不尽。
寿觞寒食近。
甲子才周一瞬。
争羡珠颜青鬓。
咫尺朝元仙路稳。
碧云新有信。

丘	好事近
空涧落鸣泉，千骑雨霖衣铁。
金奏欲终人醉，有玉声清越。
夜深纤手怯轻寒，馀韵寄愁绝。
玉树梦回何处，但满庭霜月。

丘	好事近
整整一冬晴，雨後不论朝夕。
麦陇救得一半，莫妨他寒食。
试看天气定乘除，宽更待三日。
桃李且须宁耐，有无边春色。

丘	浣溪沙
铁锁星桥永夜通。
万家帘幕度香风。
俊游人在笑声中。
罗绮十行眉黛绿，银花千炬簇莲红。
座中争看黑头公。

丘	浣溪沙
胜子幡儿袅鬓云。
钗头绝唱旧曾闻。
江城喜见又班春。
拂柳和风初有信，欺梅残雪已无痕。
只应笑语作春温。

丘	浪淘沙
潇洒无湖仙。
踏遍尘寰。
吟哦长忆两松闲。
邂逅天涯还一笑，璧合珠连。
风采照衰残。
妙语冷然。
妓围香暖簇金蝉。
端为故人情未减，醉玉颓山。

丘	定风波
月殿移根入帝乡。
风流犹是旧时妆。
猩血染成丹杏脸。
浓点。
郁金笼就赭衣黄。
浪说锦城元自少。
不道。
只今何啻五枝芳。
试问司花谁是主。
传语。
且烦都与十分香。

丘	卜算子
翠被怯轻寒，花气撩幽梦。
梦蹑飞云驾彩鸾，惊觉花枝动。
宿酒未全醒，屋角闻晴。
爱著荼䕷彻骨香，嗅了还重□。

丘	柳梢青
风佩珊珊。
云屏曲曲，愁绝春悭。
无奈馀寒。
半醒宿酒，御夹成单。
深沈院落人闲。
凭阑处、眉颦黛残。
彩笔慵拈。
新声微度，兴入云山。

丘	点绛唇
花落花开，等闲不管流年度。
旧游何处。
浅立空凝伫。
惊拍栏干，忍见春将暮。
凭风絮。
为人飞去。
散作愁无数。

丘	醉花阴
碧玉槎桠金粟小。
山路惊秋老。
倒倚湿寒烟，似怯秋风，阁泪啼清晓。
铜壶冷浸宜深窈。
人试新妆巧。
云鬓一枝斜，小阁幽窗，是处都香了。

丘	愁倚阑・春光好
风雨骤，妒花黄。
忽斜阳。
急手打开君会否，是伊凉。
深深密密传觞。
似差胜、落帽清狂。
满引休辞还醉倒，却何妨。

丘	如梦令
门外绮罗入绣。
堂上华灯入昼。
领略一番春，共醉连宵歌酒。
今後。
今後。
如此遨头少有。

丘	如梦令
小小峰峦对起。
芳树重重相倚。
清溜绕阶除，聊备一池春水。
游戏。
游戏。
适意随缘足矣。

丘	太常引
憎人虎豹守天关。
嗟蜀道、十分难。
说与沐猴冠。
这富贵、於人怎谩。
忘形尊俎，能言桃李，日日在东山。
不醉有馀欢。
唱好个、风流谢安。

朱颜	南歌子
影落三秋月，寒生六月霜。
是谁幻出玉。
乞与一枝和雪、钓漓湘。
劲节依琳馆，虚心漏草堂。
笔端元自有雌黄。
疑是化龙蜚到、葛仙旁。

吕胜己	沁园春
月晃西窗，风掀斗帐，晓来梦回。
见满川惊鹭，长空瑞鹤，联翩来下，翔舞徘徊。
旋放金磐承积块，更轻撼琼壶撩冻澌。
毡帏小，近宝炉兽炭，沈水兰煤。
寒威。
酒力相欺。
荐绿蚁霜螯左右持。
问岁岁祯祥，如何中断，年年梅月，因甚愆期。
上绀碧楼，城高百尺，看白玉虬龙奔四围。
纷争罢，正残鳞败甲，天上交飞。

吕胜己	醉桃源・阮郎归
山翁可是爱登台。
看云日几回。
恨无语似谪仙才。
空教云去来。
思往事，引深杯。
长歌感壮怀。
霜风晚下扫阴霾。
天心宝鉴开。

吕胜己	醉桃源・阮郎归
马蹄西路赏春妍。
重来十五年。
好山如带水如环。
红楼罨画闲。
人易老，景如前。
停杯俯逝川。
归舟回首望云烟。
秦人隔洞天。

吕胜己	醉桃源・阮郎归
去年手种十株梅。
而今犹未开。
山翁一日走千迥。
今朝蝶也来。
高树杪，暗香微。
悭香越恼怀。
更烧银烛引春回。
英英露粉腮。

吕胜己	蝶恋花
墙角栽梅分两下。
夹竹穿松，巧傍柴门亚。
不似西湖明月夜。
展开一片江南画。
老子寻芳心已罢。
为爱孤高，结约如莲社。
清静界中观物化。
憧憧门外驰车马。

吕胜己	蝶恋花
天际行云红一缕。
无尽青山，江水悠悠去。
更上层楼凭远处。
凄凉今古悲三楚。
心事多端谁共语。
酒醒愁来，望望家何所。
薄宦漂零成久旅。
天涯却羡鸿遵渚。

吕胜己	蝶恋花
姑射真仙蓬海会。
驭气乘龙，作意游方外。
冬後翦花飞素彩。
腊前陨璞抛团块。
幂幂锦云相映带。
川谷林峦，混一乾坤大。
白玉装成全世界。
江湖点染微瑕颣。

吕胜己	蝶恋花
屈指瓜期犹渺渺。
羡子征鞍，去上长安道。
到得故园春正好。
桃腮杏脸迎门笑。
闻道难兄登显要。
雁子云宵，花萼应同调。
旧恨新愁须拼了。
功名趁取方年少。

吕胜己	蝶恋花
眼约心期常未足。
邂逅今朝，暂得论心曲。
忽堕鲛珠红簌簌。
双眸翦水明如烛。
可恨匆匆归去速。
去去行云，望断凄心目。
何似当初情未熟。
免教添得愁千斛。

吕胜己	蝶恋花
天色沈沈云色赭。
风扰阴寒，浩荡吹平野。
万斛珠玑天弃舍。
长空撒下鸣鸳瓦。
玉女凝愁金阕下。
褪粉残妆，和泪轻挥洒。
欲降尘凡飙驭驾。
翩翩白凤先来也。

吕胜己	长相思
体夭夭。
步飘飘。
绶带金泥缕绛绡。
珑璁趁步摇。
浅霞消。
两峰遥。
斜插层楼金系腰。
花羞人面娇。

吕胜己	长相思
展颦蛾。
抹流波。
并插玲珑碧玉梭。
松分两髻螺。
晓霜和。
冻轻呵。
拍罢阳春白雪歌。
偎人春意多。

吕胜己	长相思
冒寒吹。
访琼姬。
行到青山遇玉肌。
凝情欲待谁。
山疏篱。
手同携。
踏月随香清夜归。
乘欢拨冻醅。

吕胜己	浣溪沙
浅著铅华素净妆。
翩跹翠袖拂云裳。
傍人作意捧金觞。
曲度清悲云冉冉，花飞零乱月茫茫。
梦回人去似高唐。

吕胜己	浣溪沙
直系腰围鹤间霞。
双垂项帕凤穿花。
新妆全学内人家。
惠性芳心谁得似，饶嗔□恶也还他。
只消凡事与饶些。

吕胜己	清平乐
红尘久住。
仙驭凌波去。
本似行云无定处。
那更腊残风雨。
瑶芳片片轻飞。
但留青子栾枝。
孤负岁寒幽意，如今却与春宜。

吕胜己	清平乐
灵心暗属。
髻垒黄金粟。
寂静虚堂情不足。
微步徘徊山麓。
蕊珠宫里新妆。
生香全似瑶芳。
应为莺花留恋，人间暂歇鸾凤。

吕胜己	促拍满路花
名花无影迹，寒气日凄凉。
人间千万树，歇芬芳。
紫微宫女，仙驭降霓裳。
名在仙班簿，不属尘凡，洞天密锁云窗。
遗珰连宝珥，人间识天香。
凝寒承雨露，傲冰霜。
凌仙仙子，邂逅水云乡。
更约南枝友，游遍江南，共归三岛扶桑。

吕胜己	谒金门
花满树。
两个黄鹂相语。
恰似碧城双玉女。
对歌还对舞。
可惜娟娟楚楚。
同伴彩云归去。
居士心如泥上絮。
那能无恨处。

吕胜己	谒金门
嗟久客。
又见他乡寒食。
流水断桥春寂寂。
孤村烟火息。
白去红飞无迹。
千树总成新碧。
醉里伤春愁似织。
东风欺酒力。

吕胜己	谒金门
芳思切，旧事不堪重说。
浓露凝香花喷血。
花心双蛱蝶。
燕语莺啼都歇。
又过清明时节。
记得离歌三两阕。
未歌先哽咽。

吕胜己	谒金门
花满树。
两个黄鹂相语。
恰似碧城双玉女。
对歌还对舞。
可惜娟娟楚楚。
同伴彩云归去。
居士心如泥上絮。
那能无恨处。

吕胜己	谒金门
嗟久客。
又见他乡寒食。
流水断桥春寂寂。
孤村烟火息。
白去红飞无迹。
千树总成新碧。
醉里伤春愁似织。
东风欺酒力。

吕胜己	谒金门
芳思切，旧事不堪重说。
浓露凝香花喷血。
花心双蛱蝶。
燕语莺啼都歇。
又过清明时节。
记得离歌三两阕。
未歌先哽咽。

吕胜己	谒金门
春又过。
那更雨摧风挫。
留得浅红三两朵。
竹梢烟雾锁。
把酒对花危坐。
多病多愁都可。
舞蝶游蜂迷道左。
惜春忙似我。

吕胜己	谒金门
秋夜静。
屋上狂风初定。
两两啼蛄相答应。
灯蛾摇烛影。
枕上鸡声遥听。
起舞良宵偏永。
明日谩寻弓剑整。
衰颜重揽镜。

吕胜己	谒金门
芳信拆。
漏泄东君消息。
帝殿宝炉烟未熄。
龙香飘片白。
点缀枯梢的皪。
疏影摇荡寒碧。
指与纤纤教自摘。
枝横云鬓侧。

吕胜己	谒金门
天气暖。
开了荼䕷一半。
红日迟迟风拂面。
阶前花影乱。
俊雅风流不见。
定被莺花留恋。
千尺游丝舒又。
系人心上线。

吕胜己	谒金门
歌罢奏。
敛步拂开罗袖。
宝扇轻摇香汗透。
软香沾素手。
小立偎人良久。
一寸娇波横溜。
心事未言眉已皱。
无端催劝酒。

吕胜己	南乡子
斗笠棹边舟。
碧水湾头放自流。
尽日垂丝鱼不上，优游。
更觉心松奈得愁。
行客语沧洲。
笑道渔翁太拙休。
万事要求须有道，何由。
教与敲针换曲钩。

吕胜己	南乡子
纵棹越溪船。
破浪冲涛到碧湾。
种就长堤千亩竹，无边。
插玉屯云满渭川。
平日乐归田。
不恋荣华不慕仙。
得个容身栖隐处，宽闲。
每日江边理钓竿。

吕胜己	减字木兰花
烟云变化。
面面青山如展画。
俯对平川。
野水烟村远接天。
有时纵目。
景物繁华观不足。
月下风头。
一曲清讴博见楼。

吕胜己	瑞鹤仙
南州春又到。
向腊尽冬残，冰姑先报。
芳心爱春早。
露生香馥馥，靓妆皎皎。
诗人最巧。
道竹外、斜枝更好。
旋移根引水，浇培松竹，凑成三妙。
回首。
当年客里，荆棘途中，幸陪欢笑。
闲愁似扫。
记风雪、关山道。
待飘花结子，和羹煮酒，还我山居送老。
那青红、浪蕊浮花，尽锄去了。

吕胜己	瑞鹤仙
倚阑观四远。
近有客登临，故相磨难。
山形欠舒展。
小峰峦云树，晦明更变。
江淮楚甸。
又何曾、分明在眼。
但临深、自觉身高，未可便名博见。
休辨。
吾心乐处，不要他人，共同称善。
痴儿浅浅。
因他谩说一遍。
问还知宴坐，回光收视，大地河山尽现。
待於中、会得些时，举觞奉劝。

吕胜己	瑞鹤仙
人生如意少。
谁得似仙翁，身名俱好。
亨衢腾踏早。
驾双旌五马，便居蓬岛。
闽山蜀道。
秉玉节、油幢屡到。
号当今、有脚阳春，处处变愁成笑。
尤妙。
晚陪论道。
密赞调元，虎符重剖。
去劳自保。
奉香火、归来了。
见煌煌甲第，两两龙驹，绿鬓朱颜未到。
是平生、种德阴功，自天有报。

吕胜己	瑞鹤仙
金枝联玉叶。
世代有宗英，声华烨烨。
君侯更超绝。
抱不群才气，壮图英发。
津途轨辙。
□武上、青宵迥别。
自玉阶、契合君王，拍拍满怀风月。
奇绝。
身居萧散，志在功名，眼高天阔。
恩来魏阕。
长江上、驻旌节。
待胡尘有警，纶巾羽扇，谈笑周郎事业。
恁时看、国倚强宗，诏褒伟烈。

吕胜己	瑞鹤仙
残梅飘簌簌。
看柳上春归，揉条新绿。
娇莺离幽谷。
弄弹簧清响，飞迁乔木。
年华迅速。
叹浮生、流晖转烛。
自春来、每每遨游，多办九霞。
溪北。
踏青微步，斗草慵眠，锦花褥。
铅华簇簇。
歌声妙、间丝竹。
爱一川好处，高山流水，不减城南杜曲。
笑平生、卓地无锥，老来富足。

吕胜己	满江红
往事千端，都销道、衰翁宦拙。
今会得、人情物态，尽皆休说。
广厦尽堪舒笑傲，层楼又见凌空阔。
试闲思、画戟比衡门，谁优劣。
尘里事，无休歇。
楼上事、真奇绝。
有一川虚旷，万山环列。
识破古今如旦暮，肯将物我刚分别。
愿时时、与客坐楼心，谈风月。

吕胜己	满江红
屈指重阳，有半月、犹零九日。
且停待、今宵月上，宝轮飞出。
有客最谙闲况味，无人会得真消息。
算何须、抵死要荣华，劳心力。
楼观迥、遥山碧。
槽窄小，真珠滴。
随分赏、闲亭别圃，好天良夕。
篱畔行看金蕊耀，林梢便见瑶芳白。
玩春来、夏去复秋冬，尘中客。

吕胜己	满江红
小立危亭，风惨淡、斜阳满目。
望渺渺、湘江一派，楚山千簇。
芳草连云迷远树，断霞散绮飞孤骛。
感骚人、赋客向来词，愁如束。
磋远宦、甘微粟。
惊世事，伤浮俗。
且经营一醉，未怀荣辱。
君不见、渊明归去後，一觞自泛东篱菊。
仰高风、寂寞奠生刍，人如玉。

吕胜己	满江红
忆惜西来，春已暮、馀寒犹力。
正迤逦、登山临水，未磋行役。
云笈偶寻高士传，桃川又访秦人迹。
向此时、游宦兴阑珊，归无策。
归计定，归心追。
惊换岁，犹为客。
还怅望、家山千里，迥无消息。
□□不堪泥路远，烟林赖有梅花白。
为孤芳、领略岁寒情，谁人识。

吕胜己	满江红
物理分明，人事巧、元来是拙。
常自觉、满怀春意，向他谁说。
剩喜登临频眺望，那知出处成迂阔。
细闲思、萧散较贪痴，谁为劣。
高楼上、蝉声歇。
飞楝外，云行绝。
见明河星斗，半空森列。
领略光阴成赋咏，等闲酬唱休旌别。
要良辰、把酒倩佳宾，嘲风月。

吕胜己	满江红
拍碎红牙，一声上、梁尘暗落。
纨扇掩、雏莺叶下，巧呈绰约。
字字只愁郎幸浅，声声似怨年华薄。
坐中人、相顾感幽怀，添萧索。
歌暂阕，杯交错。
人又去，情怀沪。
那堪听风雨，渭城吹角。
去去已离闽岭路，行行渐近滕王阁。
便无情、山海会相逢，坚心著。

吕胜己	满江红
檀扳频催，双拈袖、飞来趁拍。
锦上、娇抬粉面，浅蛾脉脉。
鸾观莺窥秋水净，鸿惊凤翥祥云白。
看妖娆、体态与山精神，天仙谪。
带紧，弓靴窄。
花压帽，云垂额。
□回雪、定拼醉倒，厌厌良夕。
明日恨随芳草远，回头目断遥山隔。
料多情、应也念行人，思佳客。

吕胜己	满江红
墙下松筠，并手种、花窠尽著。
试屈指、一年前事，恍然如昨。
繁杏新荷春夏景，疏梅细菊秋冬约。
渭川翁、随分小生涯，些官爵。
分物我，争强弱。
都作梦，谁先觉。
好一条平路，是人迷却。
斑鬓已灰心里事，瘦滕谩卦瓢中药。
愿当今、四海九州人，同欢乐。

吕胜己	满江红
雪压山颓，谁撒下、琼花玉蕊。
寒气凛、沈沈天籁，望迷千里。
群雀耐寒枯树顶，扁舟独钓平沙觜。
把江南、图画展开看，都难比。
台榭远、登临喜。
楼阁上，歌声起。
赏时光，居士独怜愁底。
安得四方寒彦，归吾广厦千间里。
但今生、此愿得从心，心休矣。

吕胜己	满江红
惨惨枯梢，初疑似、真酥点滴。
见深红蒂萼，方认早梅消息。
粉艳牵连春意动，冰姿照映霜华白。
伴苍松、修竹似幽人，相寻觅。
香远近，枝南北。
幽涧畔，疏篱侧。
便佣儿贩妇，也知怜惜。
渭水渔翁方入社，西湖处士成陈迹。
爱平生、炯炯岁寒心，无今昔。

吕胜己	江城子
年年腊後见冰姑。
玉肌肤。
点琼酥。
不老花荣，经岁转敷腴。
向背稀稠如画里，明月下、影疏疏。
江南有客问征途。
寄音书。
定来无。
且傍盆池，巧石倚浮图。
静对北山林处士，妆点就、小西湖。

吕胜己	江城子
一钩新月下庭西。
绣帘低。
漏声迟。
小宴幽欢，依约似当时。
娇盼注人都不语，眉黛蹙，鬓云。
街槐阴下玉骢嘶。
苦相催。
醉中归。
可惜明朝，秋色满东篱。
只恐又成轻别也，情脉脉，恨凄凄。

吕胜己	满庭芳
丹浮空，琉璃耀日，上云楼阁眈眈。
□□居士，燕坐息玄谈。
十载劳心问道，今悟罢、截日停参。
凝神处，九苞丹凤，翔舞在山南。
喃喃。
成障碍，千经万论，从此休贪。
且陶陶兀兀，对酒醺酣。
清兴有时狂放，扁舟上、绿水澄潭。
渔歌起，从他两岸，齐笑老翁憨。

吕胜己	卜算子
人事几时穷，我性偏宜静。
世上谁无富贵心，到了须由命。
闲里且偷安，醉後休教醒。
醉里高歌妙入神，妙处君须听。

吕胜己	卜算子
梅蕾破香时，雪後交光夜。
何处飞来两玉蛾，体态双闲雅。
纵目碧城楼，劝酒留云榭。
唱底仙家古道情，分付知音者。

吕胜己	瑞鹧鸪
与君蹑足共凭阑。
俯视周回四面山。
目静鲁邦心渺渺，气吞梦泽意闲闲。
烟云变化更明晦，乌鹊忘机互往还。
唤取黄尘冠盖客，暂来徙倚片时间。

吕胜己	瑞鹧鸪
几时芟棘翦蒿蓬。
付我天然地一弓。
乔木茂林森耸耸，遥岑叠嶂碧重重。
水心台榭超尘表，楼上乾坤跨域中。
黄鹤巴陵千古事，那知不是此衰翁。

吕胜己	感皇恩
秋意满江湖，雨轻风熟。
上水扁舟片帆速。
远山低岸，贪看浅红深绿。
不知回柁尾，沧湾宿。
推枕起来，举杯相属。
休叹风尘为微禄。
几年行路，但觉登临不足。
且翻楚调入，清江曲。

吕胜己	临江仙
忽忆裴公台上去，远空秋气棱棱。
万山一水秀还明。
此时三楚客，何意续骚经。
爱竹子犹参杖履，能诗候喜同登。
赓酬不尽古今情。
清风生白尘，侧月照疏星。

吕胜己	好事近
风景好樵川，郭外三洲烟渚。
过尽古今清逸，奈天公不与。
地灵人意会符同，留待烟霞侣。
一棹轻舟开岸，弄滩声风雨。

吕胜己	好事近
宿面浅匀妆，梅粉旋生春色。
绣草冠儿宫样，系丁香新缬。
凤檀槽上四条弦，轻□□□攧。
恰似寻阳江畔，话长安时节。

吕胜己	鹊桥仙
银花千里，玉阶三尺，远近高低一色。
天公今岁被诗催，特地放、冬前四白。
梅梢竹外，频频轻撼，嫌乱瑶芳素质。
耐寒相对不胜清，毡帐底、偎红未得。

吕胜己	木兰花慢
残红吹尽了，换新绿、染疏林。
正杜宇催归，行人贪路，天气轻阴。
江亭旧游宴处，但瑶山、数叠晚云深。
犹忆佳人敛黛，为予别泪盈襟。
而今。
旅况难禁。
逢胜概、懒登临。
念景熟难忘，情多易感，取次关心。
平明又西去也，望关山、古道马骎骎。
回首当年一梦，笑将浊酒重斟。

吕胜己	木兰花慢
无言凭燕几，爱香袅、博山炉。
正暖日辉辉，晴云淡淡，千里平芜。
田家尽收刈了，见牛羊、下垅暝烟孤。
闻说丰年景致，老农击壤呜呜。
狂夫。
素乏良图。
从上策、赋归欤。
有千亩松筠，三洲风月，尽随吾初。
凭谁去西塞岸，问玄真、此意果如何。
寂寞无人共乐，醉乡是我华胥。

吕胜己	木兰花慢
对轩辕古镜，照华发、短刁骚。
念壮岁心情，平生志气，可笑徒劳。
云中谩夸魏尚，请休论、定远说班超。
总是黄粱一梦，怎如尘外逍遥。
蛮徭。
洞入云宵。
算无分、到仙曹。
愿归隐闽山，来临渭水，葺个云巢。
楼居共、真仙伴侣，又有时、混迹入渔樵。
且恁随缘玩世，帝乡路觉迢迢。

吕胜己	木兰花慢
朝天门外路，路坦坦、走瑶京。
悔年少狂图，争名远宦，为米孤征。
星星。
半凋鬓发，事千端、回首只堪惊。
居士新来悟也，渭川小隐初成。
临清。
巧创幽亭。
真富贵、享安荣。
有猿鸟清讴，松篁森卫，桧柏双旌。
蛙鸣。
自然鼓吹，粲林华、前後锦围屏。
须信早朝鸡唱，未如夜枕滩声。

吕胜己	木兰花慢
平生花恨少，又那得、酒中愁。
自禅板停参，蒲团悟罢，身世忘忧。
南柯旧时太守，尽当年、富贵即时休。
莫羡痴儿小子，心心念念封侯。
优游。
取次凝眸。
春浩浩、思悠悠。
爱万木欣荣，幽泉流注，好鸟勾舟，感生生、自然造化，玩吾心、此外复何求。
应有知音共赏，定当一语相投。

吕胜己	柳梢青
叶下云行，亭皋风静，凉雨丝丝。
断雁孤鸣，寒蛩相应，寂寂书帏。
蒲团纸帐兰台。
梦不到、邯郸便回。
蚁穴荣华，人间功业，都恼人怀。

吕胜己	鹧鸪天
竹树萧萧屋数椽。
平湖漫漫纳通川。
有时竹杖芒鞋至，醉著山光水色间。
成小隐，未经年。
功名夷路稳加鞭。
逢时且数中书考，他日还寻独乐园。

吕胜己	鹧鸪天
记得追游故老家。
红莲幕府在长沙。
放船桥口秋随月，走马春园夜踏花。
思往昔，谩咨磋。
几番魂梦转天涯。
葵轩老子今何在，岳麓风雩噪暮鸦。

吕胜己	鹧鸪天
一夜春寒透锦帏。
满庭花露起多时。
垒金梳子双双耍，铺翠花儿袅袅垂。
人去後，信来稀。
等闲屈指数归期。
门前恰限行人至，喜鹊如何圣得知。

吕胜己	鹧鸪天
日日楼心与画眉。
松分蝉翅黛云低。
象牙白齿双梳子，驼骨红纹小棹篦。
朝暮宴，浅深杯。
更阑生怕下楼梯。
徐娘怪我今疏懒，不及庐郎年少时。

吕胜己	鹧鸪天
纸帐虚明好醉眠。
博山轻袅水沉烟。
了知世上都如梦，须信壶中别有天。
知我者，为君言。
道人有个好因缘。
丹成有日归云路，且最梅花作地仙。

吕胜己	点绛唇
满路梅花，为谁开遍春风萼。
短亭萧索。
草草传杯酌。
送子先归，我羡辽东鹤。
他年约。
瘦藤芒履。
共子同丘壑。

吕胜己	点绛唇
日月无根，循环常共天难老。
世间扰扰。
只见闲烦恼。
满酌高吟，便是今生了。
还知道。
旧时官好。
几个新华表。

吕胜己	点绛唇
一叶扁舟，浮家来向江边住。
这回归去。
作个渔樵侣。
不挂征帆，也莫遥双橹。
天涯路。
云山烟渚。
总是留人处。

吕胜己	点绛唇
桂子飘香，江南秋老霜风作。
自怜漂泊。
几度伤离索。
孤馆迢迢，满引村醪酌。
情无著。
好音难托。
又失黄花约。

吕胜己	点绛唇
瑞气盈门，神仙谪下看看到。
已知消耗。
弧矢呈祥了。
种德阴功，自有多男报。
还知道。
果生蓬岛。
不比人间早。

吕胜己	鱼游春水
林梢听布谷。
郭外舒怀仍快目。
平田浩荡，虢虢泉鸣暗谷。
香稻吐芒针棘细，秀麦遥风波浪绿。
山童野老，意亲情热。
我待休官弃禄。
屏迹幽闲安退缩。
渭三千亩修篁，绀玉。
顾盼滩流萦八节，呼吸湖光穿九曲。
贪求自乐，尽忘尘俗。

吕胜己	霜天晓角
晓来风作。
病怯春衫薄。
郭外溪山明秀，红尘里、自拘缚。
村酒频斟酌。
野花遍绰约。
十载人非物是，惊回首、梦初觉。

吕胜己	虞美人
疏风摆撼芙蓉沼。
垅上梅英小。
谁家姊妹去寻芳。
粉面云鬟参杂、汉宫妆。
邯郸奏罢宫中乐。
邂逅同杯酌。
老来花酒制颓龄。
为爱嫣然娇靥、斗盈盈。

吕胜己	虞美人
年年冬後心情快。
常是留宾醉。
尊前笑靥粲金钿。
更有半黄枨橘、满堆磐。
人人爱道休官去。
总是闲言语。
古今文士与贤才。
为甚独高陶令、赋归来。

吕胜己	虞美人
横波清翦西湖水。
黛拂吴山翠。
藕丝衫子水沈香。
坐久冰肌玉骨、起微凉。
金徽泛柳听佳句。
叠叠胎仙舞。
曲终松下小磐桓。
风露泠泠、直欲便骖鸾。

吕胜己	菩萨蛮
遥山几叠天边碧。
故教遮断天涯客。
楼倚暮云端。
春风罗袖寒。
与君千里别。
共此关山月。
皓月一般明。
君心怎敢凭。

吕胜己	菩萨蛮
岭猿啸罢千山碧。
小庵虚室团团白。
庵在小山头。
从来少客游。
道人方打坐。
举袖来迎我。
问我此来因。
拈花与道人。

吕胜己	南歌子
湛露凉亭馆，香风散芰荷。
晚来月色似金波。
间绿围红、同伴雪儿歌。
年少风流足，情深欢会多。
佳人月下拜嫦娥。
不似隔年牛女、望星河。

吕胜己	八声甘州
自秋来、多病意无聊，不作渭山游。
想兰菊凋疏，松筠茂密，亭馆清幽。
四望遥山万叠，叠叠翠光浮。
人道蓬莱岛，仿佛瀛洲。
居士心迷丘壑，念迂疏老懒，难觅封侯。
看才能成事业，且自抽头。
携老稚、团栾百口，要他年、在此作菟裘。
无言也，此生心事，都付东流。

吕胜己	如梦令
花上娇莺哑咤。
著色江南图画。
可惜好春风，有酒无人同把。
拚舍。
拚舍。
独醉好天良夜。

吕胜己	如梦令
王谢堂前旧燕。
毕竟情高意远。
只恐宠恩深，後会不教人见。
深劝。
深劝。
不枉追欢一遍。

吕胜己	如梦令
梅雪渐当时候。
访问全无消耗。
凭杖小阳春，催取南枝先到。
然後。
然後。
雪月交光同照。

吕胜己	西江月
日日齐眉举案，年年劝酒持觥。
今年著意寿卿卿。
幼稚绵绵可庆。
官冷未尝贫贱，家肥胜似功名。
所为方便合人情。
管取前途更永。

吕胜己	渔家傲
长记浔阳江上宴。
庚公楼上凭阑遍。
北望淮山连楚甸。
真伟观。
中原气象依稀见。
漂泊江湖波浪远。
依然身在蛮溪畔。
愁里不知时节换。
春早晚。
杜娟声里飞花满。

吕胜己	渔家傲
闻道西洲梅已放。
几时乘兴同寻访。
稚子携壶翁策杖。
徐徐往。
青山绿水皆堪赏。
满月当空川晃晃。
却呼艇子遥双桨。
几阵浓香新酝酿。
波溶漾。
宛然身在西湖上。

吕胜己	渔家傲
特为梅花来渭水。
有人折得横梢至。
粉毖香悭春意未。
多应是。
江南信息争先寄。
水绿山青风日美。
此时正惬幽人意。
驱使风光佳句里。
□满纸。
却将旧日诗词比。

吕胜己	杏花天
当年悔我抛生计。
趁升斗、蛮乡远地。
谁知事向无心起。
回首邯郸梦里。
风雪满□□□□。
最好处、吴头楚尾。
青山本是强人意。
更时见、梅花助美。

唐致政	感皇恩
君欲问予年，八十有七。
百岁十分尚留一。
世间滋味，尝尽酸碱苦涩。
时今倒食蔗、无甜汁。

楼锷	浣溪沙
夏半阳乌景最长。
小池不断藕花香。
电影雷声催急雨，十分凉。
芡剥明珠随意嚼，瓜分琼玉趁时尝。
双枪堂深新酿好，且传觞。

林外	洞仙歌
飞梁压水，虹影澄清晓。
橘里渔村半烟草。
今来古往，物是人非，天地里，唯有江山不老。
雨巾风帽。
四海谁知我。
一剑横空几番过。
按玉龙、嘶未断，月冷波寒，归去也、林屋洞天无锁。
认云屏烟障是吾庐，任满地苍苔，年年不扫。

梁安世	西江月
南国秋光过二，宾鸿未带初寒。
洞中驼褐已嫌单。
洞口犹须挥扇。
夕照千峰互见，晴空万象都还。
羡他渔艇系澄湾。
枕玻璃一片。

黄岩叟	望海潮
梅天雨歇，柳堤风定，江浮画鹢纵横。
瀛女弄萧，冯夷伐鼓，云间凤咽鼍鸣。
波面走长鲸。
卷怒涛来往，搅碎沧溟。
两岸游人笑语，罗绮间簪缨。
灵均逝魄无凭。
但湘沅一水，到底澄清。
菰黍万家，丝桐五彩，年年吊古深情。
锦帜片霞明。
使操舟妙手，翻动心旌。
向晚鱼龙戏罢，千里浪花平。

富ノ	多丽
淡云收、晓来春满湘中。
柳如烟、花枝如糁，万红千翠织浓。
照帘旌、微穿丽日，动罗幕、轻转香风。
天上良辰，人间淑景，生贤和气显殊锺。
映时表、南山北斗，相并两穹崇。
须知道、英明罕此，文武谁同。
奉慈亲、承颜戏彩，更闻吉梦占熊。
扫蛮氛、遂清三楚，定徐方、行策元功。
趣召遄归，康时佐主，指挥谈笑虏巢空。
寿觞举、器舟斟海，不用水精锺。
休辞醉，千龄会遇，美事重重。

邵怀英	水调歌头
香亲紫荷陌，和气满长沙。
黄堂庶寝春晓，风软碧幢遮。
天遣武夷仙客，来掌元戎金印，千骑拥高牙。
收了绿林啸，喜动紫薇花。
青藜杖，鸿宾略，属公家。
长城应与借一，天语屡褒嘉。
且伴彩衣行乐，指日丝纶飞诏，归去凤池夸。
千岁祝眉寿，福海浩无涯。

赵长卿	水龙吟
韶华迤逦三春暮。
飞尽繁红无数。
多情为与，牡丹长约，年年为主。
晓露凝香，柔条千里，轻盈清素。
最堪怜，玉质冰肌婀娜，江梅谩休争妒。
翠蔓扶疏隐映，似碧纱笼罩，越溪游女。
从前爱惜娇姿，终日愁风怕雨。
夜月一帘，小楼魂断，有思量处。
恐因循易嫁，东风烂熳，暗随春去。

赵长卿	念奴娇
小春时候，见早梅吐玉，裁琼妆白。
点点枝头光照眼，恼损柔肠情客。
暗里芳心，出群标致，经岁成疏隔。
如今风韵，何人依旧冰雪。
冷艳潇洒天然，香姿肯易许，游蜂狂蝶。
夜半黄昏担带了，多少清风明月。
宋玉虽悲，元超虽恨，见了千愁歇。
东君还许，有情取次攀折。

赵长卿	满庭芳
爆竹声飞，屠苏香钿，华堂歌舞催春。
百年消息，经半已凌人。
念我功名冷落，又重是、一岁还新。
惊心事，安仁华鬓，年少已逡巡。
明知生似寄，何须苦苦，役慕蹄轮。
最难忘、通经好学沈沦。
况是读书万卷，辜负他、此志难伸。
从今去，灯窗勉进，云路岂无因。

赵长卿	花心动
风软寒轻，暗香飘、扑面无限清楚。
乍淡乍浓，应想前村，定是早梅初吐。
马儿行过坡儿下，危桥外、竹梢疏处。
半斜露。
花花蕊蕊，灿然满树。
一晌看花凝伫。
因念我西园，玉英真素。
最是系心，婉娩精神，伴得水云仙侣。
断肠没奈人千里，无计向、钗头频窥。
泪如雨。
那堪又还日暮。

赵长卿	踏莎行
柳暗披风，桑柔宿雨。
一番绿遍江头树。
莺花已过苦无多，看看又是春归去。
病酒情怀，光阴如许。
闲愁俏没安排处。
新来著意与兜笼，身心苦役伊知否。

赵长卿	南歌子
春色烘衣暖，宫梅破鼻香。
尽驱和气入兰堂。
又是轻云微雨、下巫阳。
酒带欢情重，醺醺气味长。
晚来拂拭略梳妆。
笑指一钩新月、上迥廊。

赵长卿	蝶恋花
宿雨新晴天色好。
李夭桃，一霎都开了。
燕子归来深院悄。
柳绵铺迳无人扫。
咫尺莺花还又老。
绿入闲阶，只有青青草。
参揣前期谁可表。
此情不语知多少。

赵长卿	鹧鸪天
镂玉裁琼莫比香。
娉婷枝上殢春光。
风流别有千般韵，割舍昏沈入醉乡。
蜂共蝶，尽乾忙。
檀心知未肯寻常。
从来诗苦人消瘦，乞与幽窗富锦囊。

赵长卿	鹧鸪天
蜂蜜酿成花已飞。
海棠次第雨胭脂。
园林检点春归也，只有萦风柳带垂。
情默默，恨依依。
可人天气日长时。
东风恰好寻芳去，何事驱弛作别离。

赵长卿	江神子・江城子
年年长见傲寒林。
压群英。
有馀清。
曾被芳心，红日恼诗情。
玉质暗香无限意，偏婉娩，尽轻盈。
今年潇洒照歧亭。
更芳馨。
也峥嵘。
无奈多情，终是惜飘零。
谁与东君收拾取，怕风雨，挫瑶琼。

赵长卿	南歌子
春思浓如酒，离心乱似绵。
一川芳草绿生烟。
客里因循、重过艳阳天。
屈指归期近，愁眉泪洒然。
无端还被此情牵。
为问桃源、还有再逢缘。

赵长卿	临江仙
忆昔去年花下饮，团栾争看酴醾。
酒浓花艳两相宜。
醉中尝记得，裙带写新诗。
还是春光惊已暮，此身犹在天涯。
断肠无奈苦相思。
忧心徒耿耿，分付与他谁。

赵长卿	一丛花
柳莺啼晓梦初惊。
香雾入帘清。
胭脂淡注宫妆雅，似文君、犹带春酲。
芳心婉娩，媚容绰约，桃李总消声。
相如春思正萦萦。
无奈惜花情。
曲栏小槛幽深处，与殷勤、遮护娉婷。
姚黄魏紫，十分颜色，终不似轻盈。

赵长卿	青玉案
天涯目断江南路。
见芳草，迷风絮。
绿暗花梢春几许。
小桃寂寞，海棠零乱，飞尽胭脂雨。
子规声里山城暮。
月挂西南梦回处。
满抱离愁推不去。
双眉百皱，寸肠千缕，若事凭鳞羽。

赵长卿	醉蓬莱
是三春已暮，浪蕊彤残，牡丹零落。
独殿清和，有佳名芍药。
浅浅芳业，绣幢鼎鼎，更艳香绰约。
浑似扬州，画楼卷起，翠帘红幕。
倚槛轻盈，万娇千媚，故整霞裙，笑花寂寞。
太守风流，拥笙歌围著。
坐上诗人，二千里外，念此身飘泊。
客眼看花，归心对酒，番成萧索。

赵长卿	雨中花慢
宿霭凝阴，天气未晴，峭寒勒住群葩。
倚栏无语，羞辜负年华。
柳媚梢头翠眼，桃蒸原上红霞。
可堪那、尽日狂风荡荡，细雨斜斜。
东君底事，无奈薄幸，著意残害莺花。
惟是我，惜春情重，说奈咨磋。
故与殷勤索酒，更将油幕高遮。
对花欢笑，从教风雨，著醉酬他。

赵长卿	蓦山溪
晓来雨霁。
弱柳摇新翠。
丽日媚东风，正不暖不寒天气。
幽禽弄舌，花上诉春光，高一饷，低一饷，清喨圆还碎。
那知时势。
春亦元无意。
草木自敷荣，似人生、功名富贵。
我咱谙分，随有亦随无，不妒富，不憎贫，歌酒闲游戏。

赵长卿	蝶恋花
芍药开残春已尽。
红浅香乾，蝶子迷花阵。
阵是清和人正困。
行云散後空留恨。
小字金书频与问。
意曲心诚，未必他能信。
千结柔肠愁寸寸。
钿钗几日重相近。

赵长卿	虞美人
江梅虽是孤芳早。
争似酴好。
凡红飞尽草妻迷。
婀娜枝头才见、细腰肢。
玉容消得仙源惜。
满架香堆白。
檀心应共酒相宜。
割舍花前猛饮、倒金卮。

赵长卿	虞美人
冰塘浅绿生芳草。
枝上青梅小。
柳眉愁黛为谁开。
似向东君、喜见故人来。
碧桃销恨犹堪爱。
妃子今何在。
风光小院酒尊同。
向晚一钩新月、落花风。

赵长卿	江神子・江城子
小溪清浅照孤芳。
蕊珠娘。
暗传香。
春染粉容，清丽傅宫妆。
金缕翠蝉曾记得，花密密、过雕墙。
而今冷落水云乡。
念平康。
转情伤。
梦断巫云，空恨楚襄王。
冰雪肌肤消瘦损，愁满地、对斜阳。

赵长卿	醉蓬莱
是平分秋色，梦草池塘，暖风帘幕。
昨夜三台，灿天边芝角。
自是君家，庆流泽远，降生申崧岳。
厚德温良，高才粹雅，渊源学博。
何事丹墀，尚淹阔步，未许中原，少勤方略。
且对笙歌，醉黄金错落。
蕊洞珠宫，媚人桃李，趁青春绰约。
绿意红情，成阴结子，五云楼阁。

赵长卿	临江仙
春事犹馀十日，吴蚕早已三眠。
多情忍对落花前。
酴飘暖雪，荷叶媚晴天。
香淡无心浸酒，绿浮可意邀船。
时光堪恨也堪怜。
单衣三月暮，歌扇一番圆。

赵长卿	青玉案
去年社日东风里。
向三径、开桃李。
脆管危弦随意起。
绿阴红影，暖香繁蕊，伴我醺醺醉。
今年社日空垂泪。
客舍看花甚情意。
江上危楼愁独倚。
欲将心事，巧凭来燕，说与人憔悴。

赵长卿	南歌子
枝上红飞尽，梢头绿已匀。
游丝柳絮媚青春。
向晚暖风帘幕、练光新。
春已匆匆去，那堪话别情。
刘郎几日便登程。
告你觅些欢笑、送行人。

赵长卿	醉落魄・一斛珠
麦畦匀绿。
枝头屑屑飞梅玉。
伤心何事人南北。
断尽回肠，忍听阳关曲。
倚窗青荫亭亭竹。
好风敲动声相续。
夜阑怕见银台烛。
会得离情，他也泪速速。

赵长卿	点绛唇
密雨随风，咋来一夜檐声溜。
奈何。
官路梅花瘦。
赋得多情，怕到春时候。
如今一病非因酒。
试问君知否。

赵长卿	点绛唇
春到垂杨，嫩黄染就金丝软。
丽晴新暖。
涌翠千山远。
为甚年年，眉向东风展。
闲消遣。
欲归犹懒。
渔笛天将晚。

赵长卿	点绛唇
轻暖轻寒，赏花天气春将半。
柳摇金线。
求友莺相唤。
玉腕蛾眉，意眼频频眄。
歌喉软。
玉卮受劝。
一醉应相拼。

赵长卿	点绛唇
夜雨如倾，满溪添涨桃花水。
落红铺地。
枝上堆浓翠。
去年如今，常伴酴醉。
今年里。
离家千里。
独猛东风泪。

赵长卿	点绛唇
啼鸟喃喃，恨春归去春谁管。
日和风暖。
绿暗闲庭院。
还忆当年，绮席新相见。
人已远。
水流云散。
空结多情怨。

赵长卿	鹧鸪天
弱质纤姿俪素妆。
水沈山麝郁幽香。
直疑姑射来天上，要恼人间傅粉郎。
简酿酒，枕为囊。
更馀风味胜糖霜。
肯如红紫空姚冶，谩惹游蜂戏蝶忙。

赵长卿	鹧鸪天
玉容应不羡梅妆。
檀心特地赛炉香。
半臧密叶墙头女，勾引酡颜马上郎。
樽乏酒，且倾囊。
蟹螯糟熟似黏霜。
一年光景浑如梦，可惜人生忙处忙。

赵长卿	鹧鸪天
洗尽铅华不著妆。
一般真色自生香。
飘飘何处凌波女，故故相迎马上郎。
寻谱谍，发诗囊。
绝胜梅萼嫁冰霜。
故山寒食依然在，句引东坡旅兴忙。

赵长卿	鹧鸪天
镂玉裁琼学靓妆。
不须沈水自然香。
好随梅蕊妆宫额，肯似桃花误阮郎。
羞傅粉，贱香囊。
何劳傲雪与凌霜。
新来句引无情眼，拼为东风一晌忙。

赵长卿	鹧鸪天
绰约肌肤巧样妆。
风流元自有清香。
未应傅粉疑平叔，却笑荷花似六郎。
浮蚁瓮，入诗囊。
学人消瘦怯风霜。
午窗一枕庄周梦，甘作花心粉蝶忙。

赵长卿	探春令
去年元夜，正钱塘，看天街灯烛。
闹蛾儿转处，熙熙语笑，百万红妆女。
今年肯把轻辜负。
列荧煌千炬。
趁闲身未老，良辰美景，款醉新歌舞。

赵长卿	小重山
清晚窗前杜宇啼。
游仙惊梦醉，断魂迷。
起来窗下看盆池。
伤春去，消瘦不胜衣。
柳陌记年时。
行云音信杳、与心违。
空教攒恨入双眉。
人已远，红叶莫题诗。

赵长卿	小重山
绿示阴阴春已休。
群花飘尽也，不胜愁。
游丝飞絮两悠悠。
迷芳草，日暖雨初收。
深院小迟留。
好香烧一炷，细烟浮。
更听羯鼓打梁州。
恼人处，宿酒尚扶头。

赵长卿	菩萨蛮
梅花有意舒香粉。
舒香已得先春信。
香与露华清。
露浓愁杀人。
酒多愁愈重。
此意谁能共。
泪湿染衣斑。
夜霜金缕寒。

赵长卿	菩萨蛮
梅花枝上东风软。
朝来吹散真香远。
雅淡有馀清。
客心和泪倾。
美人临别夜。
月晃灯初灺。
玉枕小屏山。
眉尖曾细看。

赵长卿	水龙吟
烟姿玉骨尘埃外，看自有神仙格。
花中越样风流，曾是名标清客。
月夜香魂，雪天孤艳，可堪怜惜。
向枝间且作，东风第一，和羹事、期他日。
闻道春归未识。
问伊家、却知消息。
当时恼杀林逋，空绕团栾千百。
横管轻吹处，馀香散、阿谁偏得。
寿阳宫、应有佳人，待与点、新妆额。

赵长卿	水龙吟
苇绡开得仙花，就中最有佳人似。
香肌胜雪，千般揉缚，禁他风雨。
缟夜精神，繁春标致，忍教孤负。
怅潘郎去後，河阳满县，知他是、谁为主。
多谢文章吏部。
遇衔杯、不曾轻许。
应知这底，无言情绪，难为分付。
吹遍春风，耀残明月，总伤心处。
待闲亭夜永，游人散後，作飞仙去。

赵长卿	水龙吟
天教占得如簧，巧声乍啭千娇媚。
金衣衬著，风流模样，於中可是。
红杏香中，绿杨阴处，多应饶你。
向黄昏、苦苦娇啼怨别，那堪更、东风起。
别有诗肠鼓吹。
未关他、等闲俗耳。
双柑斗酒，当时曾是，高人留意。
南国春归，上阳花落，止添憔悴。
念啼声欲碎，何人解作留春计。

赵长卿	水龙吟
淡烟轻霭蒙蒙，望中乍歇凝晴昼。
才惊一霎催花，还又随风过了。
清带梨梢，晕含桃脸，添春多少。
向海棠点点，香红染遍，分明是、胭脂透。
无奈芳心滴碎，阻游人、踏青携手。
檐头线断，空中丝乱，才晴却又。
帘幕闲垂处，轻风送、一番寒峭。
正留君不住，潇潇更下黄昏後。

赵长卿	胜胜慢・声声慢
浓芳满地，秀色连天，和烟带雨萋萋。
几许芳心，还解报得春晖。
当时谢郎梦里，似殷勤、传与新诗。
却为甚、动长门怨感，南浦伤离。
追想天涯行客，应解拥车轮，步步相随。
惆怅如丝，正是欲断肠时。
凭高望中不见，路悠悠、南北东西。
春去也，怨王孙、犹自未归。

赵长卿	胜胜慢・声声慢
金垂烟重，雪扬风轻，东风惯得多娇。
秀色依依，偏应绿水朱楼。
腰肢先来太瘦，更眉尖、惹得闲愁。
牵情处，是张郎年少，一种风流。
别後长堤目断，空记得当时，马上墙头。
细雨轻烟，何处夕系扁舟。
叮咛再须折赠，劝狂风、休挽长条。
春未老，到成阴、终待共游。

赵长卿	南歌子
黯霭阴云覆，滂沱急雨飞。
洗残枝上乱红稀。
恰是退花天气、困人时。
向晓春酲重，偎人起较迟。
薄罗初见拭轻衣。
笑拭新妆、须要剪酴醾。

赵长卿	浣溪沙
寒食风霜最可人。
梨花榆火一时新。
心头眼底总宜春。
薄暮归吟芳草路，落红深处鹧鸪声。
东风疏雨唤愁生。

赵长卿	浣溪沙
柳老抛绵春已深。
夹衣初试晓寒轻。
别离无奈此时情。
先自愁怀容易感，不堪闻底子规声。
西楼料得数回程。

赵长卿	浣溪沙
不愤江梅喷暗香。
春前腊後正凄凉。
霜风雪月忍思量。
斜倚幽林如有恨，玉鳞飞後转堪伤。
时人那解识孤芳。

赵长卿	朝中措
别来无事不思量。
霜日最凄凉。
凝想倚栏干处，攒眉应为萧郎。
梅花岂管人消瘦，只恁自芬芳。
寄语行人知否，梅花得似人香。

赵长卿	昭君怨
隔叶乳鸦声软。
啼断日斜影转。
杨柳小腰肢。
画楼西。
役损风流心眼。
眉上新愁无限。
极目送云行。
此时情。

赵长卿	桃源忆故人
夜来一夜东风暖。
春到桃腮柳眼。
对景可堪肠断。
强把愁眉展。
花期惹起归期念。
前事从头忖遍。
凝想水遥山远。
空结相思怨。

赵长卿	长相思
花飞飞。
柳依依。
帘卷东风日正迟。
社前双燕归。
药栏东，药栏西。
记得当时素手携。
弯弯月似眉。

赵长卿	感皇恩
景物一番新，熙熙时候。
小院融和渐长昼。
东君有意，为怜纤腰消瘦。
软风吹破眉间皱。
袅袅枝头，轻黄微透。
舞到春深转清秀。
锦囊多感，又更新来伤酒。
断肠无语凭栏久。

赵长卿	探春令
笙歌间错华筵启。
喜新春新岁。
菜传纤手青丝细。
和气入、东风里。
幡儿胜儿都姑媂。
戴得更忔戏。
愿新春已後，吉吉利利。
百事都入意。

赵长卿	菩萨蛮
赤栏干外桃花雨。
飞花已觉春归去。
柳色碧依依。
浓阴春昼迟。
海棠红未破。
匀糁胭脂颗。
风雨也相饶。
应怜粉面娇。

赵长卿	丑奴儿・采桑子
牡丹已过酴醾谢，飞尽繁花。
浓翠啼鸦。
绿水桥边卖酒家。
年时携手寻春去，满引流霞。
往事堪嚓。
犹喜潘郎鬓未华。

赵长卿	浣溪沙
帘卷轻风怜小春。
荷枯菊悴正愁人。
江梅喜见一枝新。
料得主人偏爱惜，也应冰雪好精神。
故园桃李莫生嗔。

赵长卿	清平乐
楚梅娇小。
好是霜天晓。
宿酒恼人香暗绕。
浸影碧波池沼。
生成素淡芳容。
不须抹黛匀红。
准拟凝成阴结子，莫教枉费春工。

赵长卿	清平乐
绮疏新晓。
学语雏莺巧。
烟暖瑶阶梧叶老。
满地东风芳草。
少年不合风流。
偿他酒债花愁。
望断绿芜春去，销魂懒上层楼。

赵长卿	更漏子
日彤彤，风荡荡。
帘外柳花飞扬。
红有限，绿无穷。
雨晴芳径中。
肠寸结。
萦离别。
还是去年时节。
春暮也，子归啼。
伤春三月时。

赵长卿	诉衷情
檀心刻玉几千重。
开处对房栊。
黄昏淡月笼艳，香与酒争浓。
宜轻素，鄙轻红。
思无穷。
化工著意，南南北北，一种东风。

赵长卿	小重山
枝上杨花糁玉尘。
晚风扶起处，雪轻盈。
扑人点点细无声。
谁能惜，撩乱满江城。
忍泪未须倾。
十年追往事，叹流莺。
晓来雨过转伤情。
铺池绿，遣恨寄浮萍。

赵长卿	蝶恋花
绿尽烧痕芳草遍。
不暖不寒，切莫辜良宴。
罨画屏风开羽扇。
薄罗衫子仙衣练。
晚雨小池添水面。
戏跃赪鳞，又向波心见。
持酒伊听声宛转。
樽前唱彻昭阳怨。

赵长卿	鹧鸪天
梁上双双海燕归。
故人应不寄新诗。
柳梧阴里高还下，帘幕中间去复回。
追盛事，忆乌衣。
王家巷陌日沈西。
兴亡无限惊心语，说与时人总不知。

赵长卿	鹧鸪天
谡谡东风作雨寒。
无言独自凭栏干。
绿肥红瘦春归去，恨逼愁侵酒怎宽。
追往事，惜花残。
残花往事总相关。
风光台上伤心处，此意人休作等闲。

赵长卿	探春令
新元才过，渐融和气，先到帘帏。
谩闲绕、柳径花蹊里。
探看试、春来未。
年时曾把春抛弃。
与春光陪泪。
待今春、日日花前沈醉。
款细偎红翠。

赵长卿	探春令
数声回雁。
几番疏雨，东风回暖。
甚今年、立得春来晚。
过人日、方相见。
缕金幡胜教先办。
著工夫裁剪。
到那时睹当，须教滴惜，称得梅妆面。

赵长卿	探春令
冰檐垂箸，雪花飞絮，时方严肃。
向寻常摇曳，凡花野草，怎生敢夸红绿。
江梅孤洁无拘束。
只温然如玉。
自一般天赋，风流清秀，总不同粗俗。

赵长卿	探春令
而今风韵，旧时标致，总皆奇绝。
再相逢还是，春前腊後，粉面凝香雪。
芳心自与群花别。
尽孤高清洁。
那情怀最是，与人好处，冷淡黄昏月。

赵长卿	探春令
雕墙风定，绮窗烛，沈吟独坐。
料雪霜深处，司花神女，暗里焚百和。
恼人一阵香初过。
把清愁薰破。
更那堪得，冰姿玉貌，痛与惜则个。

赵长卿	探春令
龟纱隔雾，绣帘钩月，那时曾见。
照影儿、觑了千回百转。
素艳明於练。
柔肠堆满相思愿。
更重看几遍。
是天然不用，施朱栊翠，羞损桃花面。

赵长卿	探春令
疏篱横出，绿枝斜露，笑盈盈地。
悄一似、初睹东邻女，有无限、风流意。
半开折得琼瑰蕊。
惹新香沾袂。
放曲屏珠幌胆瓶儿里，伴我醺醺睡。

赵长卿	探春令
冰澌池面。
柳摇金线，春光无限。
问梅花底事，收香藏蕊，到此方舒展。
百花头上俱休管。
且惊开俗眼。
看绿阴结子，成功调鼎，有甚迟和晚。

赵长卿	探春令
溪桥山路。
竹篱茅舍，凄凉风雨。
被摧残沮挫，精神依旧，无奈相思苦。
东君故与收拾取。
忍教他尘土。
向绿窗绣户，朱栏小槛，做个名花主。

赵长卿	探春令
雨孱风瘦，雪欺霜妒，时光牢落。
怎奈向、天与孤高出众，一任傍人恶。
凡花且莫相嘲谑。
尽强伊寂寞。
便饶他、百计千方就做，酝藉如何学。

赵长卿	探春令
楼头月满。
栏干风度，有人肠断。
为多情、役得神魂撩乱。
又被梅萦绊。
对花沈醉应须拼。
且尊前相伴。
恨无端玉笛，穿帘透幕，好梦还惊散。

赵长卿	探春令
清江平淡，暗香潇洒，满林风露。
渐枝上、也学杨花柳絮。
轻逐春归去。
东君著意勤遮护。
总留他不住。
幸西园别有，能言花貌，委曲关心愫。

赵长卿	宝鼎现
嚣尘尽扫，碧落辉腾，元宵三五。
更漏永、迟迟停鼓。
天上人间当此遇。
正年少、尽香车宝马，次第追随士女。
看往来、巷陌连甍，簇起星逑无数。
政简物阜清闲处。
听笙歌、鼎沸频举。
灯焰暖、庭帏高下，红影相交知几户。
恣欢笑、道今宵景色，胜前时几度。
细算来、皇都此夕，消得喧传今古。
排备绮席成行，炉喷袅、沈檀轻缕。
睹遨游彩仗，疑是神仙伴侣。
欲飞去、恨难留住。
渐到蓬瀛步。
愿永逢、恁时恁节，且与风光为主。

赵长卿	青玉案
梅黄又见纤纤雨。
客里情怀两眉聚。
何处烟村啼杜宇。
劝人归去，早思家转，听得声声苦。
利名萦绊何时住。
恼乱愁肠成万缕。
满眼兴亡知几许。
不如寻个，老松石畔，作个柴门户。

赵长卿	烛影摇红
梅雪飘香，杏花开艳燃春昼。
铜驼烟淡晓风轻，摇曳青青柳。
海燕归来未久。
向雕梁、初成对偶。
日长人困，绿水池塘，清明时候。
帘幕低垂，麝煤烟喷黄金兽。
天涯人去杳无凭，不念东阳瘦。
眉上新愁压旧。
要消遣、除非殢酒。
酒醒人静，月满南楼，相思还又。

赵长卿	念奴娇
银蟾光满，弄馀辉、冷浸江梅无力。
缓引柔条浮素蕊，横在闲窗虚壁。
染纸挥毫，粉涂墨晕，不似今端的。
天然造化，别是一般，清瘦踪迹。
今夜翠葆堂深，梦回风定，因月才相识。
先自离愁，那更被、晓角残更催逼。
曙色将分，轻阴移尽，过眼难寻觅。
江南图上，画工应为描得。

赵长卿	念奴娇
玉龙声杳，正瑶台曲舞，香山初彻。
褪粉掐酥千万颗，满地平铺银雪。
草褥香茵，苔钱买住，留待黄昏月。
有人妆罢，对花凝伫愁绝。
休更恨落羞开，东君情分，自古多离别。
好把芳心收拾取，与个和羹人说。
摆脱风尘，消停酸苦，终有成时节。
浮花浪蕊，到头不是生活。

赵长卿	阮郎归
和风暖日小层楼。
人闲春事幽。
杏花深处一声鸠。
花飞水自流。
寻旧梦，续扬州。
眉山相对愁。
忆曾和泪送行舟。
清江古渡头。

赵长卿	虞美人
东风卷尽辛夷雪。
逆旅清明节。
黄昏烟雨失前山。
陟遍朱栏、酒噤不禁寒。
归来谁护衣篝火。
倒拥文鸳卧。
可堪连夜子规啼。
唤得春归、人却未成归。

赵长卿	念奴娇
兰枯菊槁。
是返魂香入，江南春早。
谷静林幽人不见，梦与梨花颠倒。
雪刻檀心，玉匀丰颊，妆趁严锺晓。
海山么凤，绿衣何处飞绕。
竹外孤袅一枝，古今解道，只有东坡老。
莫倚广平心似铁，闲把珠玑挥扫。
桃李舆台，冰霜宾客，月地还凄悄。
暗香消尽，和羹心事谁表。

赵长卿	玉楼春
江村百六春强半。
拍拍池塘春水满。
风团柳絮舞如狂，雨压橘花香不散。
阴阴巷陌闲庭院。
小立危栏羞燕燕。
不知何事未还乡，除却青春谁作伴。

赵长卿	谒金门
风又雨。
满地残红无数。
花不能言莺解语。
晓来啼更苦。
把酒东皋日暮。
抵死留春春去。
拟倩杨花寻去处。
杨花无定据。

赵长卿	菩萨蛮
杨花飞尽莺声涩。
杜娟唤得春归急。
病酒起来迟。
娇慵懒画眉。
宝奁金鸭冷。
重唤烧香饼。
著意炼龙涎。
纤纤手逴烟。

赵长卿	画堂春
小亭烟柳水溶溶。
野花白白红红。
恼人池上晚来风。
吹损春容。
又是清明天气，记当年、小院相逢。
凭栏幽思几千重。
残杏香中。

赵长卿	画堂春
夜来暖趁海棠时。
脸边匀透胭脂。
乱红娇影困垂垂。
睡损杨妃。
多少肉温香润，朱唇绿鬓相偎。
晚风何苦过台西。
断送春归。

赵长卿	卜算子
春水满江南，三月多芳草。
幽鸟闲将远恨来，一一都啼了。
不学鸳鸯老。
回首临平道。
人道长眉似远山，山不似长眉好。

赵长卿	念奴娇
水边篱落独横枝，冉冉风烟岑寂。
踏雪寻芳村路永，竹屋西头遥识。
蕙草香销，小桃红未，醉眼惊春色。
离愁何处，断肠无限陈迹。
憔悴素脸朱唇，天寒日暮，倚栏干无力。
岁晚天涯驿使远，难寄江南消息。
自笑平生，怜清惜淡，故园曾亲植。
百花虽好，问还有恁标格。

赵长卿	菩萨蛮
肩舆晓踏江头月。
月华冷浸消残雪。
雪月照疏篱。
梅花三两枝。
人怜花淡薄。
花恨人牢落。
不似那回时。
醺醺醉玉肌。

赵长卿	点绛唇
开尽梅花，雪残庭户春来早。
岁华偏好。
只恐催人老。
惟有诗情，犹被花枝恼。
金樽倒。
共成欢笑。
终是清狂少。

赵长卿	鹧鸪天
手种梅花三四株。
要看冰霜照清臞。
朝来几朵茅檐下，竹外江头恐不如。
凝玉面，吐香须。
莫嫌孤瘦渐丰馀。
化工不肯辜人意，做底欢娱报答渠。

赵长卿	鹧鸪天
只惯娇痴不惯愁。
离情浑不挂眉头。
可怜恼尽尊前客，却趁东风上小舟。
真个去，不忺留。
落花流水一春休。
自怜不及春江水，随到滕王阁下流。

赵长卿	瑞鹤仙
海棠花半落。
正蕙圃风生，兰亭香扑。
青英暝池阁。
任翻红飞絮，游丝穿幕。
情怀易著。
奈宿酲、情绪正恶。
叹韶光渐改，年华荏苒，旧欢如许。
追念凭肩盟誓，枕臂私言，尽成离索。
记得忘却。
当时事，那时约。
怕灯前月下，得见则个，厌厌只待窥著。
问新来、为谁萦牵，又还瘦削。

赵长卿	临江仙
过尽征鸿来尽燕，故园消息茫然。
一春憔悴有谁怜。
怀家寒食夜，中酒落花天。
见说江头春浪渺，殷勤欲送归船。
别来此处最萦牵。
断篷南浦雨，疏柳断桥烟。

赵长卿	一丛花
阶前春草乱愁芽。
尘暗绿窗纱。
钗盟镜约知何限，最断肠、湓浦琵琶。
南渚送船，西城折柳，遗恨在天涯。
夜来魂梦到侬家。
一笑脸如霞。
莺啼燕恨西窗下，问何事、潘鬓先华。
钟动五更，魂归千里，残角怨梅花。

赵长卿	柳梢青
桃杏舒红。
迟迟暖日，媚景芳浓。
紫燕穿帘，香泥著地，未乳巢空。
千山万水重重。
烟雨里、王维画中。
芳草斜阳，无人江渡，蓑笠渔翁。

赵长卿	花心动
绿水平湖，浸芙渠烂锦，艳胜倾国。
半敛半开，斜立斜敧，好似困娇无力。
水仙应赴瑶池宴，醉归去、美人扶策。
驻香驾、拥波心媚容，倩妆颜色。
曾见苕川澄碧。
匀粉面、溪头旧时相识。
翠被绣裀，彩扇香篝，度岁杳无消息。
露痕滴尽风前泪，追往恨、悠悠踪迹。
动怨忆。
多情自家赋得。

赵长卿	鼓笛慢・水龙吟
暑风吹雨仙源过，深院静，凉於水。
莲花郎面，翠幢红粉，烘人香细。
别院新番，曲成初按，词清声脆。
奈难堪羞涩，朦松病眼，无心听，笙簧美。
还记当年此际。
叹飘零、萍踪千里。
楚云寂寞，吴歌凄切，成何情意。
因念而今，水乡潇洒，风亭高致。
对花前可是，十分蒙斗，肯辜欢醉。

赵长卿	念奴娇
晚妆才罢，见栊丝匀玉，一团娇秀。
趁得年光，长是向、金谷无花时候。
不比莺莺，不关燕燕，不似章台柳。
清凉无汗，雪肌潇洒难偶。
好是斜月黄昏，瑶阶钿砌，百媚初含酒。
恼杀多情香喷喷，双靥盈盈回首。
倾国倾城，千金莫惜，兰蕙应难友。
沈郎拚了，为花一味销瘦。

赵长卿	满庭芳
竹飐斜梢，荷倾馀沥，晚风初到南池。
雨收池上，高柳乱蝉嘶。
冉冉莲香满院，夕阳映、红浸庭闱。
凉生到，碧瓜破玉，白酒酌玻璃。
思量，浮世事，枯荣辱宠，欢喜忧悲。
算劳心劳力，得甚便宜。
粗有田园笑傲，拣些个、朋友追随。
好时景，莫教挫过，撞著醉如泥。

赵长卿	满庭芳
红藕洲塘，黄葵庭院，渚风时动清飔。
素纨轻飐，凉色爽征衣。
一一光阴日月，关情处、前事难期。
空凝想，临鸾有恨，谁与画新眉。
刀头，心寸折，江南厚约，惟是侬知。
念默歌停舞，冷落屏帏。
何日朱笼鹦鹉，迎门报、金勒东归。
罗弦管，合欢声里，烂醉玉东西。

赵长卿	好事近
山路乱蝉吟，声隐茂林修竹。
恰值快风收雨，递荷香芬馥。
破除愁虑酒宜多，把酒再三嘱。
遥想溪亭潇洒，称晚凉新浴。

赵长卿	虞美人
二乔姊妹新妆了。
照水盈盈笑。
多情相约五湖游。
似向群花丛里、骋风流。
丁香枝上千千结。
怨惹相思切。
争如特地嫁薰风。
吐尽芳心点点、绛唇红。

赵长卿	醉蓬莱
正火山槐夏，黛叶湘枝，荔子新摘。
千里驰驱，荐仙源佳席。
浪比龙晴，未输崖蜜，灿烂然红摘。
满贮雕盘，纤纤素手，丹苞新擘。
梨栗粗疏，带酸橘柚，凡品多般，总羞标格。
何以浓香，洗烦襟仙液。
为爱真妃，再三珍重，价倾城倾国。
玉骨冰肌，风流酝藉，直宜消得。

赵长卿	醉蓬莱
见浴兰才罢，拂掠新妆，巧梳云髻。
初试生衣，恰三裁贴体。
艾虎宜男，朱符辟恶，好储祥纳吉。
金凤钗头，应时戴了，千般忔戏。
那更殷勤，再三祝愿，斗巧合欢，彩丝缠臂。
刻玉香蒲，泛金觥迎醉。
午日熏风，楚词高咏，度遏云声脆。
赤口白舌，从今消灭，诸馀可意。

赵长卿	踏莎行
树影将圆，林梢不动。
汗珠挹透纱衣重。
荷风忽送雨飞来，晚凉习习生幽梦。
珠箔高钩，瑶琴闲弄。
移樽邀取蝉娟共。
今宵拼著醉眠呵，夜香闻早添金凤。

赵长卿	醉落魄・一斛珠
淡妆浓抹。
西湖人面两奇绝。
菖蒲角黍家家节。
水戏鱼龙，十里画帘揭。
凌波无限生尘袜。
冰肌莹彻香罗雪。
游船且莫催归楫。
遮莫黄昏，天外有新月。

赵长卿	阮郎归
东城沙软马蹄轻。
清和雨乍晴。
柳阴曲径泣流莺。
凄凉不忍听。
休苦怨，莫悲鸣。
何须雨泪倾。
但将巧语写心诚。
东君肯薄情。

赵长卿	蝶恋花
乱叠青钱荷叶小。
浓绿阴阴，学语雏莺巧。
小树飞花芳径草。
堆红衬碧於中好。
梅子弄黄枝上早。
春已归时，戏蝶游蜂少。
细把新词才和了。
鸡声已唤纱窗晓。

赵长卿	鹧鸪天
新晴水暖藕花红。
烘人暑意晚来浓。
共携纤手桥东路，杨柳青青一径风。
深翠里，艳香中。
双莺初下蕊珠宫。
月笼粉面三更露，凉透萧萧一梦中。

赵长卿	江神子・江城子
彩云飞尽楚天空。
碧溶溶。
一帘风。
吹起荷花，香雾喷人浓。
明月凄凉多少恨，恨难许，我情锺。
相思魂梦几时穷。
洞房中。
忆从容。
须信别来，应也敛眉峰。
好景良宵添怅望，无计与，一樽同。

赵长卿	新荷叶
冷彻蓬壶，翠幢鼎鼎生香。
十顷玻璃，望中无限清凉。
遮风掩日，高低衬、密护红妆。
阴阴湖里，羡他双浴鸳鸯。
猛忆西湖，当年一梦难忘。
折得曾将盖雨，归思如狂。
水云千里，不堪更、回首思量。
而今把酒，为伊沈醉何妨。

赵长卿	临江仙
帘幕轻风洒洒，园林绿荫垂垂。
楝花开遍麦秋时。
雨深芳草渡，蝴蝶正慵飞。
憔悴三春心事，风流一弄金衣。
韶光老尽起深思。
日长庭院里，徙倚听催归。

赵长卿	朝中措
荷钱浮翠点前溪。
梅雨日长时。
恰是清和天气，雕鞍又作分携。
别来几日愁心折，针线小蛮衣。
羞对绿阴庭院，衔泥燕燕于飞。

赵长卿	减字木兰花
柳丝摇翠。
翠幄笼阴无限意。
不绊行舟。
只向江边绊客愁。
月明风细。
分付一江流去水。
娇眼伤春。
谁是章台欲折人。

赵长卿	卜算子
执手送行人，水满荷花浦。
旧恨新愁不忍论，泪压潇潇雨。
行计已匆匆，无计留伊住。
一点相思万里心，谁怕关山阻。

赵长卿	临江仙
柳上斜阳红万缕，烘人满院荷香。
晚凉初浴略梳妆。
冠儿轻替枕，衫子染莺黄。
蓄意新词轻缓唱，殷勤满捧瑶觞。
醉乡日月得能长。
仙源正闲散，伴我老高唐。

赵长卿	雨中花令
绿锁窗纱梧叶底。
麦秋时、晓寒慵起。
宿酒厌厌，残香冉冉，浑似那时天气。
别日不堪频屈指。
回头早、一年不啻。
搔首无言，栏干十二，倚了又还重倚。

赵长卿	画堂春
湖光乘雨碧连天。
绕堤映、草色芊芊。
舞风杨柳欲撕绵。
依依起翠烟。
还是春风客路，对花时、空负蝉娟。
暮寒楼阁碧云间。
罗袖成斑。

赵长卿	浣溪沙
露挹新荷扑鼻香。
恼人更漏乡浪浪。
柳梳斜月上纱窗。
小醉耳边私语好，五云楼阁羡刘郎。
酒阑烛暗断回肠。

赵长卿	西江月
水满平塘过雨，洗妆红褪芙蕖。
绿荷美影荫龟鱼。
无限闲中景趣。
潇洒高堂邃馆，那堪左右图书。
凌云赋得似相如。
多少风流态度。

赵长卿	卜算子
闲路踏花来，闲逐清和云。
来去虽然总是闲，有多少伤心处。
红碧好池塘，朱绿深庭户。
随分山歌社舞中，且乐陶陶趣。

赵长卿	清平乐
水乡清楚。
襟袖销袢暑。
绰约藕花初过雨。
出浴杨妃无语。
葡萄满酌玻璃。
已拼一醉酬伊。
浪卷夕阳红碎，池光飞上帘帏。

赵长卿	清平乐
清和时候。
底事休交瘦。
满酌流霞看舞袖。
步步锦裀红皱。
六么舞到虚催。
几多深意徘徊。
拼了明朝中酒，为伊更饮琼杯。

赵长卿	浣溪沙
雾透龟纱月映栏。
麦秋天气怯衣单。
楝花风软晓来寒。
懒起麝煤重换火，暖香浓处敛眉山。
眼波横浸绿云鬟。

赵长卿	浣溪沙
薄雾轻阴酿晓寒。
起来宿酒尚酡颜。
柳莺何事苦关关。
新恨旧愁俱唤起，当年紫袖看弓弯。
泪和梅雨两潸潸。

赵长卿	鹧鸪天
牙领番腾一线红。
花儿新样喜相逢。
薄纱衫子轻笼玉，削玉身材瘦怯风。
人易老，恨难穷。
翠屏罗幌两心同。
既无闲事萦怀抱，莫把双蛾皱碧峰。

赵长卿	菩萨蛮
方池新涨蒲萄绿。
晓来雨过花如浴。
测测杏园风。
梢头一捻红。
危楼愁独倚。
一寸心千里。
宿酒尚微醺。
懒装堆髻云。

赵长卿	西江月
稳唱巧翻新曲，灵犀密意潜通。
荷花香染晚来风。
相对恍然如梦。
有恨眉尖皱碧，多情酒晕生红。
此愁不是等闲浓。
应为仙源倾动。

赵长卿	浣溪沙
睡起风帘一派垂。
失巢燕子傍人飞。
日长深院委香泥。
绿笋出林翻锦箨，红葵著雨褪胭脂。
微风度竹入轻衣。

赵长卿	蝶恋花
忆昔临平山下过。
无数荷花，照水无纤黦。
短艇直疑天上坐。
醉眠花里香无那。
雨浥红妆娇娜娜。
脉脉含情，欲向风前破。
莫道晚来风景可。
青房著子千千颗。

赵长卿	浣溪沙
密叶阴阴翠幄深。
梅黄弄雨正频频。
榴花照眼一枝新。
缑岭有人今毓粹，飞凫不日簉严宸。
一尊敬寿太夫人。

赵长卿	浣溪沙
雨过西湖绿涨平。
环湖密柳暗藏莺。
麦秋天气似清明。
对策有人新切直，逢春不日尽施行。
扁舟未用速归程。

赵长卿	青玉案
结堂雄占云烟表。
万象争呈巧。
老木参天溪四绕。
乱山横秀，一湖澄照。
天付阴晴好。
夜空唤客清樽倒。
明月飞来上林杪。
凉满九宵风露浩。
酒慵起舞，一声清啸。
平压波声小。

赵长卿	青玉案
恍如辽鹤归华表。
阅尽人间巧。
天乞一堂山对绕。
微波不动，岸巾时照。
照见星星好。
舞风荷盖从敧倒。
碧树生凉自天杪。
谁识元龙胸次浩。
骑鲸欲去，引杯独啸。
醉眼青天小。

赵长卿	谒金门
今夜雨。
扫尽一番袢暑。
宛似潇潇鸣远浦。
短蓬何日去。
自漉床头玉醑。
清兴有谁知否。
反笑功名能几许。
槐宫非浪语。

赵长卿	念奴娇
江城向晓，被西风揉碎，一天丝雨。
乱织离愁千万缕，多少关心情绪。
促织鸣时，木犀开後，秋色还如许。
那堪飘泊，异乡千里孤旅。
应想帘幕闲垂，西楼东院，齐把归期数。
记得临歧收泪眼，执手叮咛言语。
白酒红萸，黄花绿橘，莫等闲辜负。
朱笼归骑，甚时先报鹦鹉。

赵长卿	念奴娇
花王有意，念三秋寂寞，凄凉天气。
木落烟深山雾冷，不比寻常风味。
勒驾闲来，柳蒲憔悴，无限惊心事。
仙容香艳，俨然春盛标致。
雅态出格天姿，风流酝藉，羞杀岩前桂。
寄语芙蓉临水际，莫骋芳颜妖丽。
一朵凭栏，千花退避，恼得骚人醉。
等闲风雨，更休僝僽容易。

赵长卿	声声慢
金风玉露，绿橘黄澄，商秋爽气飘逸。
南斗腾光，应是间生贤出。
照人紫芝眉宇，更仙风、谁能俦匹。
细屈指，到小春时候，恰则三日。
莫论早年富贵，也休问文章，有如椽笔。
尧舜逢君，启沃定知多术。
而今且张锦幄，麝煤泛、暖香郁郁。
华堂里，听瑶琴轻弄，水仙新律。

赵长卿	瑞鹤仙
西风苹末起。
动院落清秋，新凉如水。
纤歌遏云际。
正美人翻曲，阳春轻丽。
兰衣玉佩。
拥南斗、光中一醉。
有邦人、万口同声，赞叹我公恺悌。
百里。
年丰谷稔，事简刑清，颂声盈耳。
鹏程九万，摹空展、垂天翼。
定丹书飞下，彤墀归去，秘略家传小试。
看封留、亘古功名，未容退避。

赵长卿	满庭芳
雨洗长空，风清云路，又还毕备佳期。
夜凉如水，一似去秋时。
渺渺银河浪静，星桥外、香霭馡馡。
霞轺举，鸾骖鹊驭，稳稳过飞梯。
经年，成间阻，相逢无语，应喜应悲。
怕玉绳低处，依旧睽离。
和我愁肠万缕，嫦娥怨、底事来迟。
广寒殿，春风桂魄，首与慰相思。

赵长卿	水调歌头
今夕知何夕，秋色正平分。
嫦娥此际，底事越样好精神。
已是天高气肃，那更清风洒洒，万里没纤云。
把酒临风饮，酒面起红鳞。
歌一曲，舞一曲，捧金樽。
从他妄想，老兔憔悴正纷纷。
我为桂花拚醉，明日扶头不起，颠倒白纶巾。
天若知人意，夜雨莫倾盆。

赵长卿	蓦山溪
满城风雨，又是重阳近。
黄菊媚清秋，倚东篱、商量开尽。
红萸白酒，景物一年年，人渐远，梦还稀，赢得无穷恨。
钗分镜破，一一关方寸。
强醉欲消除，醉魂醒、凄凉越闷。
鸳鸯宿债，偿了恶因缘，当时事，只今愁，斑尽安仁鬓。

赵长卿	洞仙歌
芰荷已老，菊与芙蓉未。
一夜秋容上岩桂。
间蘩芜、嫩黄染就琼瑰，开未足，已早香传十里。
从前分付处，明月清风，不用斜晖照佳丽。
叹浮花，徒解咤，浅白深红，争似我、潇洒堆金积翠。
看天阔、秋高露华清，见标致风流，更无尘意。

赵长卿	虞美人
西风明月临台榭。
准拟中秋夜。
一年等待到而今。
为甚今宵陡顿、却无情。
娥应怨孤眠苦。
取次为云雨。
素蟾特地暗中圆。
未放清光容易、到仙源。

赵长卿	醉蓬莱
正金风无露。
玉宇生凉，楚郊无暑。
催起行人，恰槐黄时序。
万里晴宵，几人争睹，快鹏抟一举。
明月圆时，素秋中夜，凌云新赋。
那更渊源，词锋轻锐，笔阵纵横，学通今古。
誉望飞腾，是麟宗文虎。
魁荐归来，华堂香里，与管弦为主。
待看明年，彤墀射策，鳌头独步。

赵长卿	洞仙歌
黄花满地，庭院重阳後。
天气凄清透襟袖。
动离情、最苦旅馆萧条，那更堪、风剪凋零飞柳。
临歧曾执手。
祝付叮咛，知会别来念人否。
为多情，生怕分离，只知道、准拟别来消瘦。
甚苦苦、促装赴归期，要趁他、橘绿澄黄时候。

赵长卿	夏云峰
露华清。
天气爽、新秋已觉凉生。
朱户小窗，坐来低按秦筝。
几多妖艳，都总是、白雪馀声。
那更、玉肌肤韵胜，体段轻盈。
照人双眼偏明，况周郎、自来多病多情。
把酒为伊，再三著意须听。
销魂无语，一任侧耳与心倾。
是我不卿卿，更有谁可卿卿。

赵长卿	感皇恩
碧水浸芙容，秋风楚岸。
三岁光阴转头换。
且留都骑，未许匆匆分散。
更持杯酒殷勤劝。
休作等闲，别离人看。
且对笙歌醉须拼。
如君才调，掌得玉堂词翰。
定应不久劳州县。

赵长卿	瑞鹤仙
败荷擎沼面，红叶舞林梢，光阴何速。
碧天静如水，金风透帘幕，露清蝉伏。
追思往事，念当年、悲伤宋玉。
渐危楼向晚，魂销处、倚遍阑干曲。
凝目。
一霎微雨，塞鸿声断，酒病相续。
无情赏处，金井梧，东篱菊。
渐兰桡归去，银蟾满夜，水村烟渡怎宿。
负伊家、万愁千恨，甚时是足。

赵长卿	临江仙
万里西风吹去旆，满城无奈离情。
甘棠也似戴公深。
晓来风露里，叶叶做秋声。
十载两番遗爱在，须知愁满宜春。
楚天低处是归程。
夕阳疏雨外，莫遣乱蝉鸣。

赵长卿	临江仙
枫叶白苹秋未老，晚风吹泛轻艎。
青山沥沥水茫茫。
情随流水远，恨逐暮山长。
一点相思千点泪，眼前无限情伤。
佳人犹自捧离觞。
阳关休唱彻，唱彻断人肠。

赵长卿	鹧鸪天
亭树萧萧生暮凉。
安排清梦到胡床。
楚山楚水秋江外，江北江南客恨长。
苹渚冷，橘汀黄。
断魂残梦更斜阳。
欲将此日悲秋泪，洒向江天哭楚狂。

赵长卿	蓦山溪
木犀开了。
还是生辰到。
一笑对西风，喜人与、花容俱好。
寿筵开处，香雾扑帘帏，笙簧奏，星河晓，拼取金罍倒。
当年仙子，容易抛蓬岛。
月窟与花期，要同向、人间不老。
拈枝弄蕊，此乐几时穷，一岁里，一番新，莫与蟠桃道。

赵长卿	醉落魄・一斛珠
伤离恨别。
愁肠又似丁香结。
不应斗顿音书绝。
烟水连天，何处认红叶。
残更数尽银缸灭。
边城画角声呜咽。
罗衾泪滴相思血。
花影移来，摇碎半窗月。

赵长卿	好事近
初过菊花天，饯送月宫仙客。
丹桂拒霜浓淡，映眉间黄色。
红裙歌夜饮离觞，努力赴劲敌。
惟愿捷书来到，道一声都得。

赵长卿	菩萨蛮
倚楼小小穿针女。
秋光点点蛛丝雨。
今夕是何宵。
龙车乌鹊桥。
经年谋一笑。
岂解令人巧。
不用问如何。
人间巧更多。

赵长卿	卜算子
凉夜竹堂空，小睡匆匆醒。
庭院无人月上阶，满地栏干影。
何处最知秋，风在梧桐井。
夜半骖鸾弄玉笙，露湿衣裳冷。

赵长卿	点绛唇
蓼岸西风，小舟江上渔歌唱。
倚栏凝想。
幂幂云垂帐。
好事因循，寂寞闲惆怅。
如何向。
又来心上。
空向高亭望。

赵长卿	好事近
淅淅蓼花风，怪道晓来凄恻。
翻见密云抛雨，动一山秋色。
从前多感为伤时，无处顿然寂。
个事已寒前约，只晚阴凝碧。

赵长卿	品令
情难托。
离愁重、悄愁没处安著。
那堪更、一叶知秋後，天色儿、渐冷落。
马上征衫频揾泪，一半斑斑污却。
别来为、思忆叮咛话，空赢得、瘦如削。

赵长卿	小重山
一夜西风响翠条。
碧纱窗外雨，长凉飙。
朝来绿涨水平桥。
添清景，疏韵入芭蕉。
坐久篆烟销。
多情人去後，信音遥。
即今消瘦沈郎腰。
悲秋切，虚度可人宵。

赵长卿	采桑子
去年岩桂花香里，著意非常。
月在东厢。
酒与繁华一色黄。
今年杯酒流连处，银烛交光。
往事难忘。
待把真诚问阿郎。

赵长卿	朝中措
柳林幂幂暮烟斜。
秋水浅平沙。
楼外碧天无际，紫山断处横霞。
星稀渐觉，东檐隐月，凉到窗纱。
多少伤怀往事，隔溪灯火人家。

赵长卿	朝中措
征帆一缕转弯斜。
惊鹭起沙汀。
点点随风逆上，满江飞破残霞。
楼前光景，楼心红粉，蝉翼轻纱。
却忆钱塘江上，曲栏横槛他家。

赵长卿	洞仙歌
广寒宫殿，不在人间世。
分付天香与岩桂。
向西风、遥曳处，数十里知闻，金翠里、别有出群标致。
东园盛事。
五亩浓阴芘。
必以诗书取荣贵。
况一门，三秀才，未足钦崇，那更是、异姓同居兄弟。
更细把、繁英祝娥，看禹浪飞腾，定应来岁。

赵长卿	似娘儿
橘绿与澄黄。
今小春、已过重阳。
晚来一霎霏微雨，单衣渐觉，西风冷也，无限情伤。
孤馆最凄凉。
天色儿、苦恁凄惶。
离愁一枕灯残後，睡来不是，行行坐坐，月在迥廊。

赵长卿	蝶恋花
一梦十年劳忆记。
社燕宾鸿，来去何容易。
宿酒半醒便午睡。
芭蕉叶映纱窗翠。
衬粉泥书双合字。
鸾凤鸳鸯，总是双双意。
已作吹箫长久计。
鸳衾空有中宵泪。

赵长卿	夜行船
泪眼江头看锦树。
别离又还秋暮。
细水浮浮，轻风冉冉，稳送扁舟去。
归去江山应得助。
新诗定须多赋。
有雁南来，槐溪千万，寄我惊人句。

赵长卿	清平乐
鸿来燕去。
又是秋光暮。
冉冉流年嗟暗度。
这心事还无据。
寒窗露冷风清。
旅魂幽梦频惊。
何日利名俱赛，为予笑下愁城。

赵长卿	清平乐
秋容眼界。
随寓浑堪爱。
远岫连天横淡霭。
望断孤鸿飞外。
夕阳红树林坰。
重重锦障横陈。
一段江南景色，倩谁为下丹青。

赵长卿	一翦梅
霁霭迷空晓未收。
羁馆残灯，永夜悲秋。
梧桐叶上三更雨，别是人间一段愁。
睡又不成梦又休。
多愁多病，当甚风流。
真情一点苦萦人，才下眉尖，恰上心头。

赵长卿	南歌子
此日知何日，他乡忆故乡。
乱山深处过重阳。
走马吹花、无复少年狂。
黄菊擎枝重，红茱湿露香。
扁舟随雁过潇湘。
遥想莱庭、应恨不同觞。

赵长卿	醉花阴
老去悲秋人转瘦。
更异乡重九。
人意自凄凉，只有茱萸，岁岁香依旧。
登高无奈空搔首。
落照归鸦後。
六代旧江山，满眼兴亡，一洗黄花酒。

赵长卿	菩萨蛮
西风转柂蒹葭浦。
客愁生怕秋阑雨。
衾冷梦魂惊。
声声滴到明。
不眠敧枕听。
故故添新恨。
新恨有谁知。
天寒雁正稀。

赵长卿	菩萨蛮
炊烟一点孤村迥。
娇容敛尽天容净。
雁字忽横秋。
秋江泻客愁。
银钩空寄恨。
恨满凭谁问。
袖手立西风。
舟行秋色中。

赵长卿	浣溪沙
雨滴梧桐点点愁。
冷催秋色上帘钩。
蛩声何事早知秋。
一夜凉风惊去燕，满川晴涨漾轻鸥。
怀人千里思悠悠。

赵长卿	满庭芳
晚色沈沈，雨声寂莫，夜寒初冻云头。
晓来阶砌，一捻冷光浮。
目断江天霭霭，低迷映、绿竹修修。
多才客，高吟柳絮，还更上层楼。
烹茶，新试水，人间清楚，物外遨游。
胜似他、销金暖帐情柔。
细看流风迥舞，终日价、浅酌轻讴。
醺醺地，美人翻曲，消尽古今愁。

赵长卿	御街行
晚来无奈伤心处。
见红叶、随风舞。
解鞍还向乱山深，黄昏後、不成情绪。
先来离恨，打叠不下，天气还凄楚。
风儿住後云来去。
装撰些儿雨。
无眠托首对孤灯，好语向谁分付。
从来烦恼，吓得胆碎，此度难担负。

赵长卿	有有令
前山减翠。
疏竹度轻风，日移金影碎。
还又年华暮，看看是、新春至。
那更堪、有个人人，似花似玉，温柔伶俐。
准拟。
恩情忔戏。
拈弄上、则人难比。
我也埋根竖柱，你也争些气。
大家一捺头地。
美中更美。
厮守定、共伊百岁。

赵长卿	摊破丑奴儿・采桑子
树头红叶飞都尽，景物凄凉。
秀出群芳。
又见江梅浅淡妆。
也，真个是、可人香。
兰魂蕙魄应羞死，独占风光。
梦断高堂。
月送疏枝过女墙。
也，真个是、可人香。

赵长卿	临江仙
日欲低时江景好，暮山紫翠重重。
钓筒收尽碧潭空。
一船霜夜月，两岸荻花风。
遥忆暖春新向火，黄昏下了帘栊。
水村渔浦舣孤篷。
单衾愁梦断，无梦转愁浓。

赵长卿	南歌子
霜结凝寒夜，星辉识晓晴。
兰膏重剔且教明。
为照梢头香缕、一丝轻。
坐久看看困，新词缀未成。
梅花熏得酒初醒。
更向耳边低道、月三更。

赵长卿	永遇乐
宵露珠零，溅冰花薄，凝瑞偏早。
月练轻翻，风刀碎剪，青女呈纤巧。
微丹枫缬，低摧蕉尾，不觉半池莲倒。
最好是、千林橘柚，轻黄一村封了。
佳人指冷，暗惊罗幕，一夜斜飞多少。
怕倚银屏，愁看玉砌，金菊鲜鲜晓。
伤嗟傅粉，佳期还未，何处冷沾衣透。
争知人、临鸾试罢，与梅共瘦。

赵长卿	玉蝴蝶
片片空中剪水，巧妆春色，照耀江湖。
渐觉花球转柳，荚阵飞榆。
散银杯、时时逐马。
翻缟带、一一随车。
遍帘隅。
寒生冰箸，光剖明珠。
应须。
浅斟低唱，毡垂红帐，兽爇金炉。
更向高楼，纵观吟醉谢娘扶。
静时闻、竹声岩谷，漫不见、禽影江湖。
尽踌躇。
歌阑宝玉，赋就相如。

赵长卿	潇湘夜雨・满庭芳
斜点银缸，高擎莲炬，夜寒不奈微风。
重重帘幕掩堂中。
香渐远、长烟袅穟，光不定、寒影摇红。
偏奇处，当庭月暗，吐焰如虹。
红裳呈艳丽，□娥一见，无奈狂纵。
试烦他纤手，卷上纱龙。
开正好、银花照夜，堆不尽、金粟凝空。
叮咛语，频将好事，来报主人公。

赵长卿	念奴娇
据炉肃坐，听瓶笙、别有天然宫徵。
纸帐屏山浑不俗，写出江南烟水。
檠短灯青，灰闲香软，所欠惟梅矣。
风飞无定，数声时颤窗纸。
试问夜已何其，呼童起看，月上东墙未。
天外忽闻征雁过，还把音书来寄。
短笠埋烟，轻蓑鸣雨，已办征船计。
放教归去，故乡江上鱼美。

赵长卿	摊破丑奴儿・采桑子
又是两分携。
憔悴损、看怎医治。
烟村一带寒红绕，悲风红叶，残阳暮草，还似年时。
愁绪暗犹夷。
谩屈指、数遍归期。
短檠灯烬无人问，此时只有，窗前素月，刚伴相思。

赵长卿	柳梢青
云暗天低。
枫林凋翠，寒雁声悲。
茅店儿前，竹篱巴後，初见横枝。
盈盈粉面香肌。
记月榭、当年见伊。
有恨难传，无肠可断，立马多时。

赵长卿	祝英台近
记临歧，销黯处。
离恨惨歌舞。
恰是江梅，开遍小春暮。
断肠一曲金衣，两行玉箸，酒阑後、欲行难去。
恶情绪。
因念锦幄香奁，别来负情素。
冷落深闺，知解怨人否。
料应宝瑟慵弹，露华懒傅，对鸾镜、终朝凝伫。

赵长卿	点绛唇
瓦湿鸳鸯，夜深霜重江风冷。
月华明映。
清浸梅梢粉。
漏断寒浓，惹起当年恨。
君休问。
雁飞欲尽。
没个南来信。

赵长卿	点绛唇
当日相逢，枕衾清夜纱窗冷。
翠梅低映。
汗湿香腮粉。
美满风情，结下无穷恨。
凭谁问。
此心难尽。
说与他争信。

赵长卿	点绛唇
云霁山横，翠涛拥起千重恨。
砌成愁闷。
那更梅花褪。
凤管云笙，无不萦方寸。
叮咛问。
泪痕羞愠。
界破香腮粉。

赵长卿	柳梢青
千林落叶声声悲。
听凄惨、江皋雁飞。
难似玉肌，总惊花貌，压倒芳菲。
香心吐尽因谁。
料调鼎、工夫易期。
休唱阳关，莫歌白雪，雨泪沾衣。

赵长卿	西江月
背日犹馀残雪，向阳初绽红梅。
腊寒那事更相宜。
醉了还醒又醉。
堪笑多愁早老，管他闲是闲非。
对花酌酒两忘机。
唱个哩啰啰哩。

赵长卿	眼儿媚
一钩新月照西楼。
清夜思悠悠。
那堪更被，征鸿嘹唳，绊惹离愁。
倚栏不语情如醉，都总寄眉头。
从前只为，惜他伶俐，举措风流。

赵长卿	别怨
娇马频嘶。
晓霜浓、寒色侵衣。
凤帷私语处，翻成离怨不胜悲。
更与叮咛祝後期。
素约谐心事，重来了、比看相思。
如何见得，明年春事浓时。
稳乘金腰袅，来烂醉、玉东西。

赵长卿	减字木兰花
小春天气。
未唱阳关心已醉。
红蓼秋容。
後会何时得再逢。
归期好事。
仰看皇州扬雨露。
百里恩波。
拟欲留公无奈何。

赵长卿	好事近
去路马蹄轻，正是小春时节。
爱日暖烘江树，缀梅梢新雪。
范滂揽辔正澄清，知我公明洁。
分此仁风恺悌，济邻邦欢悦。

赵长卿	霜天晓角
合儿幽静处，围炉面小窗。
好是斗头儿坐，梅烟炷、返魂香。
对火怯夜冷，猛饮消漏长。
饮罢且收拾睡，斜月照、满帘霜。

赵长卿	鹧鸪天
宝篆龙煤烧欲残。
细听铜漏已更阑。
纱窗斜月移梅影，特地笼灯仔细看。
幽梦断，旧盟寒。
那时屈曲小屏山。
风光得似而今不，肯把花枝作等闲。

赵长卿	蓦山溪
玉妃整佩，绛节参差御。
一笑唤春回，正江南、天寒岁暮。
孤标独立，占断世间香，云屋冷，雪篱深，长记西湖路。
人间尘土，不是留花处。
羌管一声催，碎琼瑶、纷纷似雨。
枝头著子，聊与世调羹，功就後，盍归休，还记来时不。

赵长卿	浣溪沙
雪压前村曲径迷。
万山寒立玉参差。
孤舟独钓一蓑归。
别坞时听风折竹，断桥闲看水流澌。
一枝冻蕊出疏篱。

赵长卿	浣溪沙
风卷霜林叶叶飞。
雁横寒影一行低。
淡烟衰草不胜诗。
白酒已篘浮蚁熟，黄鸡未老藁头肥。
问侬不醉待何时。

赵长卿	浣溪沙
忆为梅花醉不醒。
断桥流水去无声。
鹭翘沙嘴亦多情。
疏影卧波波不动，暗香浮月月微明。
高楼羌管未须横。

赵长卿	点绛唇
离绪千重，角声偏著羁人枕。
那堪酒醒。
句引愁难整。
门锁黄昏，月浸梅花冷。
人初静。
斗垂天迥。
雁落清江影。

赵长卿	鹧鸪天
门外寒江泊小船。
月明留客小窗前。
夜香烧尽更声远，斗帐低垂暖意生。
醺著酒，炙些灯。
伴他针线懒成眠。
情知今夜鸳鸯梦，不似孤篷宿雁边。

赵长卿	望江南・忆江南
山又水，云岫插峰峦。
断雁飞时霜月冷，乱鸦啼处日衔山。
疑在画图间。
金乌转，游子损朱颜。
别泪盈襟双袖湿，春心不放两眉间。
此去几时还。

赵长卿	菩萨蛮
枫林飒飒凋寒叶。
汀苹败蓼遥相接。
景物已非秋。
凄凉动客愁。
还家贫亦好。
肯厌杯中草。
香饭滑流匙。
三登快乐时。

赵长卿	菩萨蛮
霜风飒飒溪山碧。
寒波一望伤行色。
落日淡荒村。
人家半掩门。
孤舟移野渡。
古木栖鸦聚。
著雨晚风酸。
貂裘不奈寒。

赵长卿	菩萨蛮
败荷倒尽芙蓉老。
寒光黯淡迷衰草。
行客易销魂。
笛飞何处村。
云寒天借碧。
树瘦烟笼直。
若个是乡关。
夕阳西去山。

赵长卿	阮郎归
年年为客遍天涯。
梦迟归路赊。
无端星月浸窗纱。
一枝寒影斜。
肠未断，鬓先华。
新来瘦转加。
角声吹彻小梅花。
夜长人忆家。

赵长卿	霜天晓角
香来不歇。
谁把南枝折。
的砾疏花初破，都因是、夜来雪。
清绝。
十分绝。
孤标难细说。
独立野塘清浅，谁作伴、空夜月。

赵长卿	霜天晓角
雪花飞歇。
好向前村折。
行至断桥斜处，寒蕊瘦、不禁雪。
韵绝。
香更绝。
归来人共说。
最爱夜堂深迥，疏影占、半窗月。

赵长卿	菩萨蛮
客帆卸尽风初定。
夜空霜落无江冷。
幸自不思归。
无端乌夜啼。
鸡鸣残月落。
到枕秋声恶。
有酒不须斟。
酒深愁转深。

赵长卿	忆秦娥
寒萧索。
征鸿过尽离怀恶。
离怀恶。
江空天迥，夜寒枫落。
有人应误刀头约。
情深翻恨郎情薄。
郎情薄。
梦回长是，半床闲却。

赵长卿	如梦令
何处一声鸣橹。
惊起满川寒鹭。
一著画难成，雪霁乱山无数。
且住。
且住。
数遍溪南烟树。

赵长卿	水龙吟
危楼横枕清江上，两岸碧山如画。
夕烟幂幂，晚灯点点，楼台新夜。
明月当天，白沙流水，冷光连野。
浸栏干万顷，琉璃软皱，打鱼艇、相高下。
何处一声羌管，是谁家、倚楼人也。
多情对景，无言有恨，欲歌还罢。
把酒临筵，阿谁知我，此怀难写。
忍思量後夜，芳容不似，暗尘随马。

赵长卿	水调歌头
离愁晚如织，托酒与消磨。
奈何酒薄愁重，越醉越愁多。
忍对碧天好夜，皓月流光无际，光影转庭柯。
有恨空垂泪，无语但悲歌。
因凝想，从别後，蹙双蛾。
春来底事，孤负紫袖与红靴。
速整雕鞍归去，著意浅斟低唱，细看小婆娑。
万蕊千花里，一任玉颜酡。

赵长卿	水龙吟
酒潮匀颊双眸溜。
美映远山横秀。
风流俊雅，娇痴体态，眼前稀有。
莲步弯弯，移归拍里，凌波难偶。
对仙源醉眼，玉纤笼巧，拨轻声、鱼纹皱。
我自多情多病，对人前、只推伤酒。
瞒他不得，诗情懒倦，沈腰销瘦。
多谢东君，殷勤知我，曲翻红袖。
拼来朝又是，扶头不起，江楼知不。

赵长卿	念奴娇
夕阳底尽，望楚天空阔，稀星帘幕。
暮霭横江烟万缕，照水参差楼阁。
两两三三，楼前归鹭，飞过栏干角。
霜风何事，绕檐吹动寂寞。
消散我已忘机，而今百念，灰了心头火。
对酒当歌浑冷淡，一任他懑嗔恶。
松竹园林，柳梧庭院，自有人间乐。
闲云休问，去来本是无著。

赵长卿	水调歌头
贪痴无了日，人事没休期。
白驹过隙，百岁能得几多时。
自古腰金结绶，著意经营辛苦，回首不胜悲。
名未能安稳，身已至倾危。
空剜刻，休巧诈，莫心欺。
须知天定，只见高冢与新碑。
我已从头识破，赢得当歌临酒，欢笑且随宜。
较甚荣和辱，争甚是和非。

赵长卿	水龙吟
曾著意斟量过，天下事、无穷尽。
贪荣贪富，朝思夕计，空劳方寸。
蹑足封王，功名盖世，谁如韩信。
更堆金积玉，石崇豪侈，当时望、倾西晋。
长乐宫中一叹，又何须累累悬印。
坠楼效死，轻车东市，头膏血刃。
尤物虚名，於身何补，一齐休问。
遇当歌临酒，舒眉展眼，且随缘分。

赵长卿	蓦山溪
壶天冰雪，消尽虚堂暑。
多谢故人风，送花香传小树。
香风初过，一曲断肠声，如怨诉。
诉闲愁，落落琵琶语。
江边马上，弹指成千古。
泪眼与啼妆，叹风流、只今何处。
芳心役损，触事起悲酸，招玉素。
拨檀槽，整理金衣缕。

赵长卿	念奴娇
精神俊雅，更那堪、天与风流标格。
罗绮丛中偏艳冶，偷处教人怜惜。
目剪秋波，指纤春笋，新样冠儿直。
高堂云雨，甚人有分消得。
戏笑里含羞，回眸低盼，此意谁能识。
密约幽欢空怅望，何日能谐端的。
玳席歌馀，兰堂香散，此际愁如织。
人归空对，晚阴庭树横碧。

赵长卿	瑞鹤仙
无言屈指也。
算年年底事，长为旅也。
凄惶受尽也。
把良辰美景，总成虚也。
自嗟叹也。
这情怀、如何诉也。
谩愁明怕暗，单栖独宿，怎生禁也。
闲也。
有时临镜，渐觉形容，日消减也。
光阴换也。
空辜负、少年也。
念仙源深处，暖香小院，赢得群花怨也。
是亏他见了，多教骂几句也。

赵长卿	蓦山溪
无非无是。
好个闲居士。
衣食不求人，又识得、三文两字。
不贪不伪，一味乐天真，三径里。
四时花，随分堪游戏。
学些沓拖，也似没意志。
诗酒度流年，熟谙得、无争三昧。
风波歧路，成败霎时间，你富贵。
你荣华，我自关门睡。

赵长卿	青玉案
东门杨柳空盈路。
系得征鞍能驻不。
暗绿枝头新过雨。
柔丝千尺，乳莺百啭，似怨行人去。
行人去後如何处。
去向天边簉鹓鹭。
瑶管琼台多雅趣。
花砖稳上，玉阶阔步，肯念人尘土。

赵长卿	虞美人
雨声破晓催行桨。
拍拍溪流长。
绿杨绕岸水痕斜。
恰似画桥西畔、那人家。
人家楼阁临江渚。
应是停歌舞。
珠帘整日不闲钩。
目断征帆、犹未识归舟。

赵长卿	虞美人
灯前忍见啼红面。
别酒频斟劝。
愁蛾敛翠不胜情。
报道看看天色、待平明。
殷勤重把阳关唱。
休要教人望。
出门犹自尚叮咛。
厮养频催恰好、趁凉行。

赵长卿	临江仙
十里春风杨柳路，年年带雨披云。
柔条万缕不胜情。
还将无意眼，识遍有心人。
饿损宫腰终不似，效颦总是难成。
只愁秋色入高林。
残蝉和落叶，此际不堪论。

赵长卿	渔家傲
客里情怀谁可表。
凄凉举目知多少。
强饮强歌还强笑。
心悄悄。
从头彻底思量了。
当日相逢非草草。
果然恩爱成烦恼。
稳整征鞍归去好。
重厮守。
相期待与同偕老。

赵长卿	江神子・江城子
当时得意两心齐。
绮窗西。
共于飞。
拂掠宫妆，长与画新眉。
一自别来烟水阔，愁易积，梦还稀。
相逢恰似旧家时。
恨依依。
语低低。
多少关情，冷暖有谁知。
只此定应谐素愿，但指日，约鸾栖。

赵长卿	御街行
香熏斗帐相逢乍。
正宫漏、沈沈夜。
月飞梅影上帘栊，标致风流娇雅。
眼波横浸，照人百媚，无限叮咛话。
玉鞍门上嘶归马。
趱行色、难留也。
别来花艳不禁春，浪向东风轻嫁。
空馀小院，博山修竹，依旧窗儿下。

赵长卿	一丛花
当歌临酒恨难穷。
酒不似愁浓。
风帆正起归与兴，岸东西、芳草茸茸。
楚梦乍回，吴音初听，谁念我孤踪。
藏春小院暖融融。
眼色与心通。
乌云有意重梳掠，便安排、金屋房栊。
云雨厚因，鸳鸯宿债，作个好家风。

赵长卿	天仙子
眼色媚人娇欲度。
行尽巫阳云又雨。
花时还复见芳姿，情几许。
愁何许。
莫向耳边传好语。
往事悠悠曾记否。
忍听黄鹂啼锦树。
啼声惊碎百花心。
分付与。
谁为主。
落蕊飞红知甚处。

赵长卿	瑞鹧鸪
宝奁常见晓妆时。
面药香融傅口脂。
扰扰亲曾撩绿鬓，纤纤巧与画新眉。
浓欢已散西风远，忆泪无多为你垂。
各自从今好消遣，莫将红叶浪题诗。

赵长卿	瑞鹧鸪
结丝千绪不胜愁。
莫怪安仁鬓早秋。
檀口未歌先愠泪，柳眉将敛半凝羞。
杯倾潋滟送行酒，岸舣飘飘欲去舟。
待得名登天府後，归来茱菊映钗头。

赵长卿	行香子
骄马花骢。
柳陌经从。
小春天、十里和风。
个人家住，曲巷墙东。
好轩窗，好体面，好仪容。
烛灺歌慵。
斜月朦胧。
夜新寒、斗帐香浓。
梦回画角，云雨匆匆。
恨相逢，恨分散，恨情锺。

赵长卿	夜行船
龟甲炉烟轻袅。
帘栊静、乳莺啼晓。
拂掠新妆，时宜头面，绣草冠儿小。
衫子揉蓝初著了。
身材称、就中恰好。
手拈双纨，菱花重照，带朵宜男草。

赵长卿	采桑子
疏帘乍卷孜孜看，冰玉精神。
体白停匀。
端的于人不薄情。
更无背约和焦燥，各表真诚。
才得相亲。
切莫分张向别人。

赵长卿	蝶恋花
闲上西楼供远望。
一曲新声，巧媚谁家唱。
独倚危栏听半晌。
长江快泻澄无浪。
清泪恰同清水涨。
拭尽重流，触事如何向。
不觉黄昏灯已上。
旧愁还是新愁样。

赵长卿	蝶恋花
天净姮娥初整驾。
桂魄蟾辉，来趁清和夜。
费尽丹青无计画。
纤纤侧向疏桐挂。
人在扶疏桐影下。
耳畔轻轻，细说家常话。
年少难留应不借。
未歌先咽歌还罢。

赵长卿	蝶恋花
叶底蜂衙催日晚。
向晚匀妆，巧画宫眉浅。
翠幕无风香自远。
金船酌酒须教满。
未说别离魂已断。
雨幌云屏，只恐良宵短。
心事不随飞絮乱。
宦情肯把恩情换。

赵长卿	鹧鸪天
睡觉扶头听晓钟。
隔帘花雾湿香红。
翠摇钿砌梧桐影，暖透罗襦芍药风。
闲对影，记曾逢。
画眉临镜霎时同。
相思已有无穷恨，忍见孤鸾宿镜中。

赵长卿	鹧鸪天
宝篆烟消香已残。
蝉娟月色浸栏干。
歌喉不作寻常唱，酒令从他各自还。
传杯手，莫教闲。
醉红潮脸媚酡颜。
相携共学骖鸾侣，却笑卢郎旧约寒。

赵长卿	鹧鸪天
绿水澄江得胜游。
浪平风软称轻舟。
樽前我易伤前事，柳外人谁独倚楼。
空感慨，惜风流。
风流赢得谩多愁。
愁多著甚销磨得，莫怪安仁鬓早秋。

赵长卿	鹧鸪天
一曲清歌金缕衣。
巧佼心事有谁知。
自从别後难相见，空解题红寄好诗。
忆携手，过阶墀。
月笼花影半明时。
玉钗头上轻轻颤，摇落钗头豆蔻枝。

赵长卿	眼儿媚
人随社节去匆匆。
此恨几时穷。
阳台寂寞，巫山凄惨，云雨成空。
芭蕉密处窗儿下，冷落旧香中。
黄昏静也，蛩声满院，明月清风。

赵长卿	眼儿媚
槐阴密处啭黄鹂。
午日正长时。
一番过雨，绿荷池面，冷浸琉璃。
红尘不到华堂里，纤楚对蛾眉。
笑偎人道，新词觅个，美底腔儿。

赵长卿	眼儿媚
当年策马过钱塘。
曲径小平康。
繁红酽白，娇莺姹燕，争唤何郎。
而今又客东风里，浑不似寻常。
只愁别後，月房云洞，啼损红妆。

赵长卿	临江仙
蕊嫩花房无限好，东风一样春工。
百年欢笑酒樽同。
笙吹雏凤语，裙染石榴红。
且向五云深处住，锦衾绣幌从容。
如何即是出樊笼。
蓬莱人少到，云雨事难穷。

赵长卿	临江仙
破靥盈盈巧笑，举杯滟滟迎逢。
慧心端有谢娘风。
烛花香雾，娇困面微红。
别恨彩笺虽寄，清歌浅酌难同。
梦回楚馆雨云空。
相思春暮，愁满绿芜中。

赵长卿	临江仙
夜久笙箫吹彻，更深星斗还稀。
醉拈裙带写新诗。
锁窗风露，烛灺月明时。
水调悠扬声美，幽情彼此心知。
古香烟断彩云归。
满倾蕉叶，齐唱传花枝。

赵长卿	惜奴娇
洛浦娇魂，恐得到、人间少。
把风流、分付花貌。
六出精神，腊寒射、香试到。
清秀。
与江梅、争相先後。
檐卜粗疏，怎似妖娆体调。
比山樊、也应错道。
最是殷勤，捧出金盏银台笑。
拼了。
仙源与、奇葩醉倒。

赵长卿	水龙吟
无情风掠芭蕉响，还是重门已闭。
银缸独对，相思方切，教人怎睡。
解叹从前事，解叹了、依前鳖气。
想他家那里，知人憔悴，相应是、睡也未。
且恁和衣强寝，奈无寐、依前重起。
起来思想，当初与你，忒煞容易。
及至而今也，半头天眼，不存不济。
最消魂苦是，黄昏前後，冷清清地。

赵长卿	水调歌头
把酒相劳苦，月色耀天章。
冰轮碾破寒碧，飞入酒樽凉。
击节词人妙句，吸此清辉万丈，肺腑亦生光。
揽袂欲仙举，逸兴共天长。
日边客，幕中俊，坐间狂。
浩歌清啸，恍然云海渺茫茫。
唤醒谪仙苏二，何事常愁客少，更恐被云妨。
月与人长好，广大醉为乡。

赵长卿	水龙吟
先来天与精神，更因丽景添殊态。
拖轻苒苒，才凝一段，还分五彩。
毕竟非烟，有时为雨，惹情无奈。
道无心，怎被歌声遏断，迟迟向、青天外。
宜伴先生醉卧，得饶道、和山须买。
也曾恼杀襄王，谁道依前不会。
我欲乘风归去，翻怅恨、帝乡何在。
念佳期未展，天长莫合，尽空相对。

赵长卿	诉衷情
花前月下会鸳鸯。
分散两情伤。
临行祝付真意，臂间皓齿留香。
还更毒，又何妨。
尽成疮。
疮儿可後，痕儿见在，见後思量。

赵长卿	满江红
懊恼平生，奈天赋、恩情太薄。
二三岁、看伊受尽，眼尖眉角。
记得当初低耳畔，是谁先有于飞约。
惟到今、划地误盟言，还先恶。
天眼见，人难度。
天易感，人难托。
人心险，天又怎生捉摸。
莫问傍人非与是，手儿但把心儿托。
便不成、厮守许多时，乾休却。

赵长卿	贺新郎
负你千行泪。
大都来、一寸心儿，万般萦系。
似恁愁烦那里洎。
故自三年二岁。
为你後、甘心憔悴。
终待说、山盟海誓。
这恩情、到此非容易。
拼做个，久长计。
紧要事须评议。
怕人人、蓦地知时，怎生处置。
毒害心肠祆知是。
怕你生烦到底。
便莫待、将人轻弃。
不是我多疑你。
被傍人、赚后失圈圚。
经一事，长一智。

赵长卿	眼儿媚
连沧危观暮江前。
几醉使君筵。
少年俊气，曾将吟笔，买断江天。
重来细把朋游数，回首一辛酸。
兰成已老，文园多病，负此江山。

赵长卿	簇水
长忆当初，是他见我心先有。
一钩才下，便引得鱼儿开口。
好是重门深院，寂寞黄昏後。
厮觑著、一面儿酒。
试就。
便把我、得人意处，闵子里、施纤手。
云情雨意，似十二巫山旧。
更向枕前言约，许我长相守。
人也，犹自眉头皱。

赵长卿	摊破丑奴儿・采桑子
最苦是离愁。
行坐里、只在心头。
待要作个巫山梦，孤衾展转，无眠到晓，和梦都休。
梦里也无由。
谁敢望、真个绸缪。
暂时不见浑闲事，只愁柳絮杨花，自来摆荡难留。

赵长卿	更漏子
烛消红，窗送白。
冷落一衾寒色。
鸦唤起，马行。
月来衣上明。
酒香唇，妆印臂。
亿共人人睡。
魂蝶乱，梦鸾孤。
知他睡也无。

赵长卿	浣溪沙
一味风流一味香。
十分浓艳十分妆。
自然娇态自然芳。
楼上好风楼下水，雪前栏槛竹前窗。
也宜单著也宜双。

赵长卿	浣溪沙
恻恻笙竽万籁风。
阳关叠遍酒尊空。
相逢草草别匆匆。
满眼泪珠和雨洒，一襟愁绪抵秋浓。
相思今夜五云东。

赵长卿	汉宫春
讲柳谈花，我从来口快，说他家。
眼前见了，无限楚女吴娃。
千停万稳，较量来、终不如他。
便做得，宫仪院体，歌谈不带烟花。
从前万事堪夸。
爱拈笺弄管，锦字斜。
新来与人著，不许胡巴。
嚎懑谩惹，料福缘、浅似他些。
谁为我，传诗递曲，殷勤题上窗纱。

赵长卿	雨中花慢
子分香，罗巾拭泪，别来时、未觅凄惶。
上得船儿来了，地凄凉。
可惜花前月里，却成水远山长。
做成恩爱，如今赢得，万里千乡。
情知这场寂寞，不干你事，伤我穷忙。
不道是、久长活路，终要称量。
我则匆匆归去，知你且、种种随娘。
下梢睚彻，有时共你风光。

赵长卿	柳梢青
小窗闲适。
云髻亸肩，香肌偎膝。
玉局无尘，明琼欲碎，春纤同掷。
不争百万呼卢，赌今夜、鸳帷痛惜。
好忍马儿，若还输了，当甚则剧。

赵长卿	南歌子
梅萼和霜晓，梨花带雪春。
玉肌琼艳本无尘。
肯把铅华容易、污天真。
汤饼尝初罢，罗巾拭转新。
几回贪耍失黄昏。
月里归来无处、觅精神。

赵长卿	临江仙
人在梦云楼上别，残灯影里迟留。
依稀绿惨更红羞。
露痕双脸湿，山样两眉愁。
几幅片帆天际去，云涛烟浪悠悠。
今宵独立古江头。
水腥鱼菜市，风碎荻花舟。

赵长卿	浣溪沙
画角声沈卷暮霞。
寒生促索锦屏遮。
沈檀半爇髻堆鸦。
蝴蝶梦回馀烛影，子规啼处隔窗纱。
夜深明月浸梨花。

赵长卿	浪淘沙
帘卷露花容。
几度相逢。
他知我意欲相通。
偏奈天教多阻间，积恨何穷。
云雨杳无踪。
愁怕东风。
时闻语笑恣欢浓。
惟有俺咱真分浅，往事成空。

赵长卿	如梦令
竹外半窥娇面。
真个出尘体段。
没处可偷怜，空恁眼穿肠断。
休恋。
休恋。
只是与伊分浅。

赵长卿	浣溪沙
闲理丝簧听好音。
西楼剪烛夜深深。
半嗔半喜此时心。
暖语温存无恙语，韵开香靥笑吟吟。
别来烦恼到如今。

赵长卿	减字木兰花
阳关唱彻。
断尽离肠声哽咽。
酒已三巡。
今夜王孙是路人。
此情难说。
莫负等闲风与月。
欲问归期。
来戴钗头艾虎儿。

赵长卿	减字木兰花
半窗斜月。
茅店萧条灯已灭。
床下蛩声。
声动凄凉不忍听。
终宵无寐。
覆去翻来真个是。
屈指归期。
应是梅花烂熳时。

赵长卿	夜行船
短棹轻舟排办了。
歌声断、晚霞残照。
红蓼坡头，绿杨堤外，离恨知多少。
别後莫教音信杳。
叹光阴、初自来堪笑。
画角谯门，槐溪归路，正是楚天清晓。

赵长卿	眼儿媚
玉楼初见念奴娇。
无处不妖娆。
眼传密意，樽前烛外，怎不魂消。
西风明月相逢夜，枕簟正凉宵。
人记得，叮咛残漏，且慢明朝。

赵长卿	品令
黄昏时候，诮不语、心如醉。
无眠凝想，别来绣阁，多应憔悴。
上了灯儿，知是睡哩坐哩。
蓦思归计。
又还是重屈指。
从今已後，暌离千万，且休容易。
这底凄惶，你看是谁不是。

赵长卿	柳梢青
甜言软语。
长记那时，萧娘叮嘱。
清管危弦，前欢难断，鳞鸿无据。
纷纷眼底浮花，拈弄动、几多思虑。
千结丁香，且须珍重，休胡分付。

赵长卿	浣溪沙
金兽喷香瑞霭氛。
夜凉如水酒醺醺。
照人娇眼媚生春。
我自愁多魂已断，不禁楚雨带巫云。
人情又是一番新。

赵长卿	浣溪沙
坐看销金暖帐中。
羔儿酒美兽煤红。
浅斟低唱好家风。
爱客东君多解事，晚妆新与画眉峰。
便须催唤出房栊。

赵长卿	浣溪沙
堆枕冠儿翡翠钗。
蒙金领子满絣鞋。
于中沈净好情怀。
新欲晚凉梳洗罢，半娇微笑下堂来。
莲花因甚未曾开。

赵长卿	临江仙
天外浓云云外雨，雨声初上檐牙。
红蕖应褪洗妆花。
晚凉如有意，到山家。
为唤山童多索酒，金锺细酌流霞。
晕生玉颊酒潮斜。
闲中无宠辱，醉里是生涯。

赵长卿	夜行船
绿盖红幢笼碧水。
鱼跳处、浪痕匀碎。
惜别殷勤，留连无计，歌声与、泪和柔脆。
一叶扁舟烟浪里。
曲滩头、此情无际。
窈窕眉山，暮霞红处，雨云想、翠峰十二。

赵长卿	浪淘沙
窈窕绣帏深。
窈窕娉婷。
梅花初试晚妆新。
那更娇痴年纪小，冰雪精神。
举措忒轻盈。
歌彻新声。
柔肠魂断不堪听。
但恐巫山留不住，飞作行云。

赵长卿	如梦令
居士年来懒散。
凡事只从宽简。
身外更无求，祗要夏凉冬暖。
美满。
美满。
得过何须积趱。

赵长卿	卜算子
十载仰高明，一见心相许。
来日孤舟西水门。
风饱征帆腹。
後夜起相思，明月清江曲。
若见秋风寒雁来，能寄音书否。

赵长卿	眼儿媚
先来客路足伤悲。
那更话别离。
玉骢也解，知人欲去，骧首频嘶。
马蹄动是三千里，後会莫相违。
切须更把，丁香珍重，待我重期。

赵长卿	南乡子
楚楚窄衣裳。
腰身占却，多少风光。
共说春来春去事，凄凉。
懒对菱花晕晓妆。
闲立近红芳。
游峰戏蝶，误采真香。
何事不归巫峡去，思量。
故来尘世断人肠。

赵长卿	南乡子
月转水晶盘。
楼上初闻一鼓残。
又是去年天气好，栏干。
风动梅梢玉斗寒。
无奈壮情阑。
对酒如何欲强欢。
谁道破愁须仗酒，君看。
酒到愁多破亦难。

赵长卿	谒金门
灯乍灭。
忽见一天明月。
恰舞霓裳歌未歇。
露寒回绛阙。
羽服明晖玉雪。
笑语轻参环玦。
香泽恼人情不彻。
夜长窗自白。

赵长卿	点绛唇
云宫鬟，淡黄衫子轻香透。
晚凉时候。
睡起新妆就。
冰枕生寒，玉浸纤纤手。
沈吟久。
眉山敛秀。
爱道奴家瘦。

赵长卿	菩萨蛮
春山已蹙眉峰绿。
春心骀荡难拘束。
惆怅为春伤。
惜花心更狂。
对花深有意。
且向花前醉。
花作有情香。
与人相久长。

赵长卿	画堂春
当时巧笑记相逢。
玉梅枝上玲珑。
酒杯流处已愁浓。
寒雁横空。
去程无记更从容。
到归来好事匆匆。
一时分付不言中。
此恨难穷。

赵长卿	如梦令
居士年来病酒。
肉食百不宜口。
蒲合与波薐，更着同蒿葱韭。
亲手。
亲手。
分送卧龙诗友。

赵长卿	如梦令
别恨眉尖无数。
後夜王孙何处。
歌馆与妆楼，目断行云凝伫。
凝伫。
凝伫。
忆泪千行红雨。

赵长卿	菩萨蛮
隔江一带春山好。
平林新绿春光老。
休去倚阑干。
飞红不忍看。
东流何处去。
便是归舟路。
芳草外斜阳。
行人更断肠。

赵长卿	长相思
敛愁眉。
恨依依。
肠断关情怨别离。
云中过雁悲。
瘦因谁。
病因谁。
屈指无言忖後期。
此时人怎知。

赵长卿	柳梢青
潇洒仙源。
夭桃秾李，曾对华筵。
歌媚惊尘，舞弯低月，满劝金船。
鉴湖烟水连天。
政归棹、红妆斗妍。
花雾香中，人询居士，切莫多传。

赵长卿	好事近
不羡八千椿，不羡三偷桃客。
也不羡他龟鹤，一总为凡物。
羡君恰似老人星，长明无休息。
好与中兴贤主，立维城勋绩。

赵长卿	朝中措
南楼风物一番新。
春暮畀斯民。
岂但仁人恺弟，更兼政事如神。
人生最贵，荣登五马，千里蒙恩。
祗恐促归廊庙，去思有脚阳春。

赵长卿	朝中措
文章学业继家声。
名誉压群英。
早岁掀腾膴仕，如公富贵难并。
定膺丹诏，朱轮迅召，陶冶苍生。
自是盐梅姿质，伫看大手调羹。

赵长卿	朝中措
先生德行冠南丰。
锦绣作心胸。
暂屈徒劳州县，文章後进宗工。
督邮纲纪，才高幕府，雅望尤崇。
此去定膺光宠，且须满醉西东。

赵长卿	念奴娇
桂华蟾魄，到中秋、祗有人闻一六。
浩渺清风因唤起，千里吹飞鸿鹄。
碧落翻花，瑶空隐瑞，声节琅筑。
板怀玉燕，此时嘉梦重育。
始信名在丹台，方八百，子已三千熟。
麟脯灵瓜那更有，琼神仙。
秋水春山，柳腰花面，一醉霓裳曲。
长生清净，自然何用辟谷。

赵长卿	好事近
江上一江楼，楼上远山横翠。
还更腰金骑鹤，引竹西歌吹。
寿君春酒遣双壶，满引见深意。
肯向龟荷香里，唤侬来同醉。

赵长卿	好事近
剑水霭欢声，喜庆间生人杰。
一段葱葱佳气，扇熏风时节。
今朝银艾佐琴堂，争把寿香爇。
去去凤皇池上，见龟巢连叶。

赵长卿	柳长春・踏莎行
梅喜先春，雁惊未腊。
于门瑞气浮周匝。
正当月应上弦时，长庚梦与良辰合。
螺水恩浓，江德洽。
寿杯劝处燃红蜡。
明年此际祝遐龄，贺宾一一趋东阁。

赵长卿	武陵春
又是新逢三五夜，瑞气霭氤氲。
万点灯和月色新。
桃李倍添春。
花县主人情思好，行乐逐良辰。
满引千锺酒又醇。
歌韵动梁尘。

赵长卿	临江仙
天祐炎图生国瑞，蓝田暂屈英僚。
始知文宿降璇霄。
中元前五日，七夕後三朝。
江敩风流临此政，少年潇洒奇标。
行看峻擢相熙朝。
功名前稷契，寿算等松乔。

赵长卿	喜迁莺
商飙轻透。
动帘幕飞梧，乱飘庭甃。
瑞气氤氲，沈檀初爇，烟喷宝台金兽。
黄花美酒。
天教占得，先他时候。
诞元老，庆有声，此夕降生华胄。
欢笑。
宜称寿。
弦管鼎沸，宫商方频奏。
满捧瑶卮，华堂歌舞，拍转金钗斜溜。
朱颜绿鬓，殷勤深愿，镇长如旧。
叹滨海，道难留，指日荣迁飞骤。

赵长卿	鹊桥仙
云峰初敛，秋荣如洗，庭院金风初扇。
葱葱佳气霭侯门，信天上、麒麟乍见。
祝君此去，飞黄腾踏，日侍凝旒邃冕。
和羹调味早归来，坐看取、蓬莱清浅。

赵长卿	柳梢青
晴雪楼台，试灯帘幕，适是元宵。
罗绮娇春，帝城风景，今夜应饶。
争知我系如匏，便𠈺月良天任教。
早闭柴门，从他箫鼓，细打轻敲。

赵长卿	贺新郎
世谛人多错。
阿谁将、虚名微利，放教轻著。
万事莫非前定了，选甚微如饮酌。
算徒诧、龙韬豹略。
纵使龙头安尺木，更从教、豹变生三角。
浑是梦，恍如昨。
吾庐自笑常虚廓。
对残编、磨穿枯砚，生涯微薄。
负郭田园能有几，随分安贫守约。
要不改、箪瓢颜乐。
西掖百扉终须到，且嘲风咏月常相谑。
更要甚，万金药。

赵长卿	东坡引
茅斋无客至。
冰砚冻寒泚。
南枝喜入新诗里。
恼人频嚼蕊。
恼人频嚼蕊。
因思去腊江头醉。
倚动客兴伤春意。
经年自叹人如寄。
光阴如拈指。
光阴如拈指。

赵长卿	满庭芳
风力驱寒，云荣呈瑞，晓来到处花飞。
遍装琼树，春意到南枝。
便是渔蓑旧画，纶竿重、横玉低垂。
今宵里，香闺邃馆，幽赏事偏宜。
风流金马客，歌鬟醉拥，乌帽斜。
问人间何处，鹏运天池。
且共周郎按曲，音微误、首己先回。
同心事，丹山路稳，长伴彩鸾归。

赵长卿	杏花天
乍凉淅淅风生幕。
人独在、朱栏翠阁。
吹箫信杳炉香薄。
眉上新愁又觉。
从前事、拟将拼却。
梦不断、花梢柳萼。
一杯睡起谁同酌。
斜日阴阴转角。

赵长卿	临江仙
远岫螺头湿翠，流霞赪尾疏明。
断虹斜界雨新晴。
烟村灯火晚，江浦画难成。
我向其间泛叶，终朝露渚风汀。
老来心事最关情。
不堪三弄笛，吹作断肠声。

赵长卿	辊绣球
流水奏鸣琴，风月净、天无星斗。
翠岚堆里，苍岩深处，满林霜腻，暗香冻了，那禁频嗅。
马上再三回首。
因记省、去年时候。
十分全似，那人风韵，柔腰弄影，冰腮退粉，做成清瘦。

赵长卿	眼儿媚
南枝消息杳然间。
寂寞倚雕栏。
紫腰艳艳，青腰袅袅，风月俱闲。
佳人环佩玉阑珊。
作恶探花还。
玉纤拈粟，樱唇呵粉，愁点眉弯。

赵长卿	菩萨蛮
日高犹恋珊瑚枕。
羞红不忿花如锦。
双燕运芹泥。
燕归人未归。
纵饶梳洗罢。
朱户何曾跨。
寂寞小房栊。
回文和泪封。

赵长卿	鹧鸪天
落魄东吴二十春。
风流诗句得清新。
今年却恨花星照，再见温卿与远真。
分楚佩，染巫云。
赤绳结得短花茵。
若非京口初相识，安得毗陵作故人。

赵长卿	浪淘沙
绿树转鸣禽。
已是春深。
杨花庭院日阴阴。
帘外飞来双语燕，不寄归音。
旧事懒追寻。
空惹芳心。
天涯消息远沈沈。
记得年时中酒後，直至而今。

赵长卿	谒金门
春睡足。
帘卷翠屏山曲。
芳草沿阶横地轴。
垂杨相映绿。
暗忆旧欢难续。
又是禁烟传烛。
陌上踏青新结束。
秋千谁共促。

赵长卿	侍香金童
一种春光，占断东君惜。
算秾李、昭华争并得。
粉腻酥融娇欲滴。
端的尊前，旧曾相识。
向夜阑、酒醒霜浓寒又力。
但只与、冰姿添夜色。
绣幕银屏人寂寂。
只许刘郎，暗传消息。

赵长卿	菩萨蛮
新晴庭户春阴薄。
东风不度重帘幕。
第几小兰房。
雏莺初弄黄。
悄寒春未透。
不解寻花柳。
只恐渐春深。
愁生求友心。

赵长卿	清平乐
紫箫声断。
窗底春愁乱。
试著春衫羞自看。
窄似年时一半。
一春长病厌厌。
新来愁病重添。
香冷倦熏金鸭，日高不卷珠帘。

赵长卿	好事近
齿颊带馀香，謦咳总成珠玉。
剪碎袖罗花片，点金觥春绿。
玉鱼花露自清凉，涓涓在郎腹。
犹胜望梅消渴，对文君眉蹙。

赵长卿	品令
好事客。
宫商内、吟得风清月白。
主人幸有豪家意，後堂煞有春色。
花压金翘俏相映，酒满玉纤无力。
你若待我些儿酒，尽吃得、尽吃得。

赵长卿	武陵春
落了丹枫残了菊，秋色苦无多。
谁唤西风泣泪罗，吹恨入星河。
碧枝头金粟闹，曾扌乖翠云窝。
重揉檀英忆两娥。
无奈冷香何。

罗愿	水调歌头
秋宇净如水，月镜不安台。
郁孤高处张乐，语笑脱氛埃。
檐外白毫千丈，坐上银河万斛，心境两佳哉。
俯仰共清绝，底处著风雷。
问天公，邀月姊，愧凡才。
婆娑人世，羞见蓬鬓漾金罍。
来岁公归何处，照耀彩衣簪橐，禁直且休催。
一曲庾江上，千古继韶陔。

罗愿	失调名
九月江南秋色，黄雀雨，鲤鱼风。

楼钥	醉翁操
茫茫。
苍苍。
青山绕、千顷波光。
新秋露风荷吹香。
悠心地け然，生清凉。
古岸摇垂杨。
时有白鹭飞来双。
隐君如在，鹤与翱翔。
老仙何处，尚有流风未忘。
琴与君兮宫商。
酒与君兮杯觞。
清欢殊未央。
西山忽斜阳。
欲去且徜徉。
更将霜鬓临沧浪。

楼钥	醉翁操
冷然。
清圆。
谁弹。
向屋山。
何言。
清风至阴德之天。
悠馀响婵娟。
方昼眠。
迥立八风前。
八音相宣知孰贤。
有时悲壮，铿若龙泉。
有时幽杳，彷佛猿吟鹤怨。
忽若巍巍山巅。
荡荡几如流川。
聊将娱暮年。
听之身欲仙。
弦索满人间。
未有逸韵如此弦。

楼钥	导引
孝宗纯孝，前圣更何加。
高蹈处重华。
丹成仙去龙輴远，越岸暮山遐。
波臣先为卷寒沙。
来往护灵槎。
九虞礼举神祗乐，万世佑皇家。

楼钥	导引
吾皇尽孝，宗庙务崇尊。
巨典备弥文。
巍巍东向开基主，七世神孙。
追思九闰整乾坤。
环宇慕洪恩。
从今密迩高宗室，千载事如存。

张良臣	失调名
昨日豆花篱下过，忽然迎面好风吹。
独自立多时。

张良臣	西江月
四壁空围恨玉，十香浅捻啼绡。
殷云度雨井桐凋。
雁雁无书又到。
别後钗分燕股，病馀镜减鸾腰。
蛮江豆蔻影连梢。
不道参横易晓。

张良臣	采桑子
佳人满劝金蕉叶，夜玉春温。
别後黄昏。
燕子楼高月一痕。
年年依旧梨花雨，粉泪空存。
流水孤村。
不著寒鸦也断魂。

舒邦佐	水调歌头
问讯金华伯，自是地行仙。
只为朱轮画戟，句引到湘川。
用个狎鸥心地，做就烹鲜时政，民化我何言。
但贵衡阳纸，纸落尽云烟。
对湖天，梅索笑，月还圆。
旧时岳生申甫，重到是前缘。
快洗瑶觥一醉，唤个鹤仙起舞，骑取上花砖。
春秋更多少，庄木八千年。

张孝忠	杏花天
爱寻水竹添情况。
任云卧、溪边石上。
衔杯乐圣成游荡。
不为弓弯舞样。
北湖迥、风飘彩舫。
□笑击、冯夷薄相。
致身福地何萧爽。
莫道居夷太枉。

张孝忠	杏花天
看花随柳湖边去。
似邂逅、水晶宫住。
刘郎笔落惊风雨。
酒社诗盟心许。
玉关外、不辞马武。
便好展、云霄稳步。
郴江自绕郴山路。
欲问功名何处。

张孝忠	破阵子
占气中涵清淑，徵诗古富篇章。
杖屦闲随鱼□乐，怀抱清如湖水凉。
何殊吴越乡。
风柳春容袅袅，水花月影汪汪。
且把清尊浇磊磈，莫为浮名愁肺肠。
星星白发长。

张孝忠	玉楼春
绿波春早青烟暮。
翠幕船如天上去。
深杯浊酒醉贤人，隔岸幽花怜静女。
浮云散乱流萍聚。
恨满韩张离合处。
欲招骑龙帝乡人，来咏叉鱼春岸句。

张孝忠	鹧鸪天
豆蔻梢头春意浓。
薄罗衫子柳腰风。
人间乍识瑶池似，天上浑疑月殿空。
眉黛小，髻云松。
背人欲整又还慵。
多应没个藏娇处，满镜桃花带雨红。

张孝忠	菩萨蛮
娇红隐映花稍雾。
金莲容与歌声度。
得句写香笺。
江山此意传。
醉当春好处。
不道因风絮。
去并锦闱眠。
青绫被底仙。

张孝忠	西江月
堂上簪缨交错，花间帘幕高张。
与君一咏一飞觞。
莫笑诗狂饮畅。
满路光风转蕙，吟边宫柳斜行。
新词妙绝动宫墙。
紫诰黄麻天上。

张孝忠	霜天晓角
楚山浮碧。
江汉无终极。
鄂渚几行云树，天何意、限南北。
使君觞醉客。
健倒曾何惜。
三国英雄谁在，斜阳外、尽陈迹。

方有开	点绛唇
七里滩边，江光漠漠山如戟。
渔舟一叶。
径入寒烟碧。
笑我尘劳，羞对双台石。
身如织。
年年行役。
鱼鸟浑相识。

方有开	满江红
跳出红尘，都不顾、是非荣辱。
垂钓处、月明风细，水清山绿。
七里滩头帆落尽，长山泷口潮回速。
问有谁、特为上钩来，刘文叔。
貂蝉贵，无人续。
金带重，难拘束。
这白麻黄纸，岂曾经目。
昨夜客星侵帝座，且容伸脚加君腹。
问高风、今古有谁同，先生独。

许及之	贺新郎
旧俗传荆楚。
正江城、梅炎藻夏，做成重午。
门艾钗符关何事，付与痴儿呆女。
耳不听、湖边鼍鼓。
独炷炉香熏衣润，对潇潇、翠竹都忘暑。
时展卷，诵骚语。
新愁不障西山雨。
问楼头、登临倦客，有谁怀古。
回首独醒人何在，空把清尊酹与。
漾不到、潇湘江渚。
我又相将湖南去，已安排、吊屈嘲渔父。
君有语，但分付。

傅大询	水调歌头
草草三间屋，爱竹旋添栽。
碧沙窗户，眼前都是翠云堆。
一月山翁高卧，踏雪水村清冷，木落远山开。
唯有平安竹，留得伴寒梅。
唤家童，开门看，有谁来。
客来一笑，清话煮茗更传杯。
有酒只愁无客，有客又愁无酒，酒熟且徘徊。
明日人间事，天自有安排。

傅大询	锦堂春・锦堂春慢
梅要疏开，雪教迟下，怕他寒入江天。
有月桥仙客，相伴婵娟。
巷陌升平气象，一时都在鸣弦。
望东家锦里，雁到云边。
书到云边。
尊前翠眉环唱，道新腔字稳，花折声圆。
此去凤池游戏，碧波添插金莲。
看长生叶上，龟寿千年，人寿千年。

傅大询	柳梢青
春到江南，今年寒少，早有疏梅。
相伴双松，吟哦风月，着意花开。
天香甚处安排。
便何似、调羹去来。
劲节仙姿，玉堂难老，身在蓬莱。

傅大询	念奴娇
江梅破腊，把一枝来报，□春消息。
锦帐银瓶龙麝暖，画烛光摇金碧。
雨径桃花，一溪流水，路入神仙宅。
云裳羽佩，洞天相会今夕。
堂下乐问灵鼍，玉人清唱，舞袖低回雪。
富贵风流须道是，天上人间难得。
玉镜台边，琼浆盏畔，共说春心切。
百年偕老，凤凰楼上风月。

傅大询	行香子
玉佩簪缨。
罗袜生尘。
问何时、来到湘滨。
尧蓂五叶，二月阳春。
一霎时风，一霎时雨，一霎时晴。
有子鸣琴。
有路登瀛。
戏斑衣、温酒重斟。
蟠桃难老，相伴长生。
一千年花，一千年果，一千年人。

刘德秀	贺新郎
雨沐秋荣薄。
莹湖光、琉璃千顷，浪平如削。
步绕湖边佳绝处，时涌琼楼珠阁。
记一一、经行皆昨。
十万人家空翠里，借姮娥、玉鉴相依约。
卷雾箔，飞烟幕。
天机云锦才收却。
放芙蓉、岸花十里，翠红成幄。
向晚买舟撑月去，笑引银汉共酌。
醉欲起、骑鲸碧落。
试唤坡仙哦妙句，问淡妆、此夕如何著。
只云月，是梳掠。

吴镒	水调歌头
澄彻北湖水，圆镜莹青铜。
客槎星汉天上，隐隐暗朝通。
六月浮云落日，十顷增冰积雪，胜绝与谁同。
罗袜步新月，翠袖倚凉风。
子韩子，叫虞帝，傲祝融。
御风凌雾来去，邂逅此从容。
欲问骑驎何处，试举叉鱼故事，惊起碧潭龙。
乞我飞霞佩，从子广寒宫。

吴镒	水调歌头
三楚上游地，五岭翠眉横。
杜诗韩笔难尽，身到眼增明。
最好流泉百道，НН绕城萦市，唯见洛阳城。
化鹤三千岁，橘井尚凄清。
阆风客，紫贝阙，白玉京。
不堪天上官府，时此驻霓旌。
岁晚朔云边雪，压尽蛮烟瘴雨，过雁落寒汀。
况有如泉酒，细与故人倾。

林淳	水调歌头
潇洒东湖上，夜雨洗清秋。
朝来尘霁，凝望千里兴悠悠。
山色揉蓝深染，波影青铜新铸，□冷翠光浮。
蓑笠真吾事，聊整钓鱼钩。
坐中客，凌王谢，更风流。
一觞一咏，豪俊谈笑气吞牛。
花月连环长好，到处名园池□，遇景且遨游。
试问陶元亮，底事赋归休。

林淳	鹧鸪天
天近袄知雨露浓。
湖山无日不春风。
闲花野草皆掀舞，曾在君王顾盼中。
时易得，会难逢。
朝为逆旅暮三公。
蛟龙得雨飞无便，鸡犬腾云夙有功。

林淳	柳梢青
富贵园林。
清虚清馆，随意登临。
物外风光，云明花媚，鸟语烟深。
徐徐缓辔微吟。
迤逦度、松间柳阴。
览遍幽奇，小舟归晚，月映波心。

林淳	浣溪沙
却忆西湖烂漫游。
水涵山影翠光浮。
轻舟短棹不惊鸥。
带露精神花妩媚，依风情态柳温柔。
莺歌燕语巧相留。

王炎2	阮郎归
落花时节近清明。
南园芳草青。
东风料峭雨难晴。
那堪中宿酲。
回首处，自销凝。
谁知人瘦生。
倚阑无语不禁情。
杜鹃啼数声。

王炎2	青玉案
深红数点吹花絮。
又燕子、飞来语。
远水平芜春欲暮。
年年长是，清明时候，故遣人憔悴。
竹鸡啼罢山村雨。
正寥落、无情绪。
猛省从前多少事。
绿杨堤上，楼台如画，此景今何处。

王炎2	浪淘沙令
流水绕孤村。
杨柳当门。
昔年此地往来频。
认得绿杨携手处，笑语如存。
往事不堪论。
强对清尊。
梅花香里月黄昏。
白首重来谁是伴，独自销魂。

王炎2	木兰花慢
缃桃花树下，记罗袜、昔经行。
至今日重来，人惟独自，花亦凋零。
青鸟杳无信息，遍人间、何处觅云軿。
红锦织残旧字，玉箫吹断馀声。
销凝。
衣故几时更。
又谁复卿卿。
念镜里琴中，离鸾有恨，别鹄无情。
齐眉处同笑语，但有时、梦见似平生。
愁对婵娟三五，素光暂缺还盈。

王炎2	清平乐
呢喃燕语。
共诉春归去。
春去从他留不住。
落尽枝头红雨。
老翁袖手优游。
闲愁不到眉头。
过了麦黄椹紫，归期只在新秋。

王炎2	清平乐
儿曹耳语。
借问何处去。
家在翠微深处住。
生计一犁春雨。
客中且恁浮游。
莫将事挂心头。
纵使人生满百，算来更几春秋。

王炎2	浪淘沙
月色十分圆。
风露娟娟。
木犀香里凭阑干。
河汉横斜天似水，玉鉴光寒。
草草具杯盘。
相对苍颜。
素娥莫惜少留连。
秋气平分蟾兔满，动是经年。

王炎2	卜算子
渡口唤扁舟，雨後青绡皱。
轻暖相重护病躯，料峭还寒透。
老大自伤春，非为花枝瘦。
那得心情似少年，双燕归时候。

王炎2	卜算子
散策问芳菲，春半花犹未。
蓓蕾枝头怯苦寒，恰似人憔悴。
人莫恨花迟，天自催寒去。
雨意才收日气浓，玉靥红如醉。

王炎2	江城子
清波渺渺日晖晖。
柳依依。
草离离。
老大逢春，情绪有谁知。
帘箔四垂庭院静，人独处，燕双飞。
怯寒未敢试春衣。
踏青时。
懒追随。
野蔌山淆，村酿可从宜。
不向花边拼一醉，花不语，笑人痴。

王炎2	虞美人
镜中失画双青鬓。
懒更占花信。
小梅半谢雨垂垂。
未许轻红破蕾、缀桃枝。
社前归燕穿帘语。
似说人憔悴。
自缘老去少欢悰。
不是春寒料峭、怯东风。

王炎2	南乡子
云淡日昽明。
久雨潺潺乍得晴。
社近东皋农务急，催耕。
又见菖蒲出水清。
池面縠纹平。
掠水迎风燕羽轻。
试出访寻春色看，相迎。
巧笑花枝似有情。

王炎2	忆秦娥
胭脂点。
海棠落尽青春晚。
青春晚。
少年游乐，而今慵懒。
春光不可无人管。
花边酌酒随深浅。
随深浅。
牡丹红透，荼䕷香远。

王炎2	临江仙
欲近上元人意好，月如人意团圆。
暖风催趣养花天。
三山来鹤驾，万户识凫仙。
手种河阳桃李树，暂时来看春妍。
彩衣一笑棹觥船。
明年当此日，人到凤池边。

王炎2	好事近
时节近元宵，天意人情都好。
烟柳露桃枝上，觉今年春早。
遏云一曲凤将雏，疑是在蓬岛。
玉笋扶杯潋滟，愿黑头难老。

王炎2	水调歌头
爱日护轻暖，酝造小春时。
桃溪云敛，一点郎星吐青辉。
炼玉颜容难老，点漆精神如旧，不用摘霜髭。
厌薄蓬莱景，戏踏两凫飞。
潘花底，陶柳外，细民肥。
万家喜色，融瑞气拥牙绯。
凭仗春葱洗玉，领略朱樱度曲，引满又何辞。
只待琴歌毕，安步上丹墀。

王炎2	念奴娇
晓来雨过，正海棠枝上，胭脂如滴。
桃杏不敢来比似，信是倾城倾国。
藏韵收香，谁能描貌，阁尽诗人笔。
从教睡去，为留银烛终夕。
不待过了清明，绿阴结子，无处寻春色。
簌簌轻红飞一片，便觉临风凄恻。
莫道无情，嫣然一笑，也似曾相识。
惜花无主，自怜身是行客。

王炎2	浪淘沙令
秋色满东篱。
露滴风吹。
凭谁折取泛芳卮。
长是年年重九日，苦恨开迟。
因记得当时。
共拈纤枝。
而今寂寞凤孤飞。
不似旧来心绪好，惟有花知。

王炎2	采桑子
一番飞次春风巧，细看工夫。
点缀红酥。
此际多应别处无。
玉人不与花为主，辜负芳菲。
香透帘帏。
谁向钗头插一枝。

王炎2	好事近
玉颊映红绡，才报东风消息。
虽则清如许，有生香真色。
相看动是隔年期，忍不饮涓滴。
莫待轻飞一片，却说花堪惜。

王炎2	临江仙
雪片幻成肌骨，月华借与精神。
一声羌笛怨黄昏。
吹香飘缟袂，脱迹委红裙。
枝上青青结子，子中白白藏仁。
那时别是一家春。
劈泥尝煮酒，拂席卧清阴。

王炎2	卜算子
腻玉染深红，艳丽难常好。
已是人间祓禊时，花亦随春老。
唤起曲生来，醉赏惟宜早。
此去阴晴十日间，点点粘芳草。

王炎2	木兰花慢
博山香雾冷，新雨过、怯单衣。
正飞絮，平芜杳杳，家在天涯。
春难住、人易老，又等闲过了踏青时。
枝上红稀绿暗，杜鹃刚向人啼。
依依。
谩叹歌生弹铗，尘满弦徽。
想北山猿鹤，南溪鸥鹭，怪我归迟。
青云事、今已晚，倚小窗、谁与话襟期。
对酒有愁可解，擘笺无怨休题。

王炎2	小重山
日脚才添一线长。
葭灰吹玉管，转新阳。
老来添得鬓边霜。
年华换，归思满沧浪。
唤客对凝香。
公庭凫骛散，缓行觞。
何须红袖立成行。
清淡好，胜似听丝簧。

王炎2	阮郎归
几回幽梦绕家山。
怯闻梅弄残。
潇潇黄落客毡寒。
不禁衣带宽。
身外事，意阑珊。
人间行路难。
寻思百计不如闲。
休贪朱两。

王炎2	临江仙
试问休官林下去，何人得似高年。
壶中不记岁时迁。
吹箫新有伴，餐玉共求仙。
有客尊前曾得见，月眉云鬓娟娟。
断肠刺史独无眠。
谁能闻一曲，偷向笛中传。

王炎2	临江仙
思忆故园花又发，等闲过了流年。
休论升擢与平迁。
拂衣归去好，无事即神仙。
况是老人头雪白，羞看红粉婵娟。
鸾孤凤只且随缘。
莫将桃叶曲，留与世人传。

王炎2	水调歌头
新涨鸭头绿，春满白苹洲。
小停画，莫便折柳话离愁。
飘渺觚棱在望，不用东风借便，一瞬到皇州。
别酒十分酌，何惜覆瑶舟。
从此去，上华顶，入清流。
人门如许，自合唾手复公侯。
老我而今衰谢，梦绕故园松菊，底事更迟留。
早晚挂冠去，江上狎浮鸥。

王炎2	南柯子・南歌子
天末家何许，津头客未归。
柳梢绿暗早莺啼。
蝴蝶不知春去、绕园飞。
选胜多游冶，当垆有丽姝。
青翰载酒泛晴晖。
不忍十分寥落、负花时。

王炎2	好事近
闲日似年长，又在他乡春暮。
柳外一声，怨落花飞絮。
苎罗只似旧时村，佳人在何处。
试问鸱夷因甚，载轻颦同去。

王炎2	朝中措
杜鹃声断日。
过雨湿残红。
老色菱花影里，客愁蕉叶香中。
柳梢飞絮，桃梢结子，断送春风。
莫恨春无觅处，明年还在芳丛。

王炎2	南柯子・南歌子
对镜鸾休舞，求凰凤自飞。
珠钿翠珥密封题。
中有鸾笺细字、没人知。
环佩灯前结，辎軿月下归。
笑他织女夜鸣机。
空与牛郎相望、不相随。

王炎2	朝中措
蔷薇露染玉肌肤。
欲试缕金衣。
一种出尘态度，偏宜月伴风随。
初疑邂逅，湘妃洛女，似是还非。
只恐乘云轻举，翩然飞度瑶池。

王炎2	西江月
蔌蔌落红都尽，依然见此清姝。
水沈为骨玉为肤。
留得春光少住。
鸳帐巧藏翠幔，燕钗斜亸纤枝。
休将往事更寻思。
且为浓香一醉。

王炎2	柳梢青
葭管风微。
莱衣香软，歌凤将雏。
笑酌流霞，问人何处，别有瑶池。
相将月佩霞裾。
领凫舄、归朝玉墀。
管取长年，进封大国，稳住清都。

王炎2	踏莎行
木落天寒，年华又暮。
老来多病须调护。
诗编酒榼总无缘，闲中赢得瞢腾睡。
尘暗犀梳，香消翠被。
悄无音信来青羽。
新愁正上自眉峰，黄昏庭院潇潇雨。

王炎2	清平乐
一杯椒醑。
惜饮难成醉。
爆竹声中人未睡。
共道今宵守岁。
不如且就衾裯。
谁能细数更筹。
三百六旬过了，明朝却是年头。

王炎2	南柯子・南歌子
山冥云阴重，天寒雨意浓。
数枝幽艳湿啼红。
莫为惜花惆怅、对东风。
蓑笠朝朝出，沟塍处处通。
人间辛苦是三农。
要得一犁水足、望年丰。

王炎2	夜行船
淡饭粗衣随分过。
新成就、庵寮一个。
静处藏身，十分自在，只恁麽、有何不可。
过眼空花都看破。
红尘外、独行独坐。
也没筹量，也没系绊，更觅甚、三乘四果。

王炎2	临江仙
一声春事了，不知苦劝谁归。
花梢香露染蔷薇。
小梅酸著齿，酒正堪携。
鸭绿一篙新雨过，远山半出修眉。
仙翁理棹欲来时。
绕檐乌鹊喜，报与主人知。

王炎2	蓦山溪
莺啼花谢，断送春归去。
雨後听鹃声，恰似诉、留春不住。
韶光易迈，暗被老相催，无个事，没些愁，方是安身处。
载松种菊，相对为宾主。
终日掩柴扉，但只有、清风时度。
不把酒，又不喜观书，饥时饭，饱时茶，困即睡。

王炎2	忆秦娥
头如雪。
尘缘滚滚无休歇。
无休歇。
买田筑屋，是何时节。
从今事事都休说。
巢安寮里藏疏拙。
藏疏拙。
许谁为伴，溪山风月。

王炎2	满江红
宦海浮沉，名与字、不能彰彻。
青云上、诸公衮衮，难登狭劣。
结绶弹冠成底事，解颐折角皆虚说。
待黄粱、梦觉始归来，非明哲。
易消释，空中雪。
多亏缺，天边月。
算人生必有，衰羸时节。
恁是一阳来复後，梅花柳眼先春发。
料明年、又老似今年，当休歇。

王炎2	玉楼春
往年糊口谋升斗。
朱墨尘埃粘两袖。
黄粱梦断始归来，依旧琴书当左右。
而今藏取持螯手。
林下独居闲散又。
问之何以得长年，寡欲少思安老朽。

王炎2	玉楼春
大都四绪阴晴半。
天上油云舒又卷。
若还心也似云闲，老色何由来上面。
生平辛苦今潇散。
得丧荣枯皆历遍。
人言不死是神仙，我但耳闻非眼见。

杨冠卿	如梦令
满院落花春寂。
风絮一帘斜日。
翠钿晓寒轻，独倚千秋无力。
无力。
无力。
蹙破远山愁碧。

杨冠卿	生查子
娇莺恰恰啼，过水翻回去。
欲共诉芳心，故绕池边树。
人去绮窗闲，弦断秦筝柱。
百啭听新声，总是伤心处。

杨冠卿	生查子
消瘦不胜寒，独立江南路。
罗袜暗生尘，不见凌波步。
兰佩解鸣珰，往事凭谁诉。
一纸彩云笺，好寄青鸾去。

杨冠卿	生查子
潇湘日暮时，倚棹蒹葭浦。
不见独醒人，愁对湘妃语。
璧月送归云，一叶莲舟举。
宝瑟奏清商，波底鱼龙舞。

杨冠卿	浣溪沙
洞口春深长薜萝。
幽栖地僻少经过。
一溪新绿涨晴波。
惊梦觉来啼鸟近，惜春归去落花多。
东风独倚奈愁何。

杨冠卿	浣溪沙
银叶香销暑簟清。
枕鸳醉倚玉钗横。
起来红日半窗明。
多病情怀无可奈，惜花天气恼馀酲。
瑶琴谁弄晓莺声。

杨冠卿	霜天晓角
渔舟簇簇。
西塞山前宿。
流水落红香远，春江涨、葡萄绿。
蕲竹。
奏新曲。
惊回幽梦独。
却把渔竿远去，骑鲸背、钓璜玉。

杨冠卿	卜算子
苍生喘未苏，贾笔论孤愤。
文采风流今尚存，毫发无遗恨。
凄恻近长沙，地僻秋将尽。
长使英雄泪满襟，天意高难问。

杨冠卿	垂丝钓
翠帘昼卷。
庭花日影初转。
酒力未醒，眉黛还敛。
停歌扇。
背画阑倚遍。
情无限。
怅韶华又晚。
锦鞯去後，愁宽珠袖金钏。
碧云信远。
难托西楼雁。
空写银筝怨。
肠欲断。
更落红万点。

杨冠卿	菩萨蛮
飞云障碧江天暮。
杏花帘幕黄昏雨。
翠袖怯春寒。
有人愁倚阑。
天涯芳草路。
目送征鸿去。
人远玉关长。
尺书难寄将。

杨冠卿	菩萨蛮
春山愁对修眉绿。
春衫谁为裁冰縠。
日暮倚阑干。
不禁烟雾寒。
湖边归去路。
犹记传觞处。
往事等空花。
客心惊岁华。

杨冠卿	菩萨蛮
冰肌玉衬香绡薄。
无言独倚阑干角。
相见又还休。
可堪归去愁。
碧波溪上路。
几阵黄昏雨。
归去断人肠。
纱厨枕簟凉。

杨冠卿	菩萨蛮
玉妃夜宴瑶池冷。
翩然飞下霓旌影。
天阔水云长。
风飘舞袖香。
姑山人似旧。
清压红梅瘦。
同凭玉阑干。
光摇银海寒。

杨冠卿	好事近
晚起倦梳妆，斜压翠鬟云鬓。
手拈花枝辄笑，问青鸾音信。
绣帘慵卷玉钩垂，风篁奏馀韵。
灯火黄昏院落，报雕鞍人近。

杨冠卿	好事近
细雨落檐花，帘卷金泥红湿。
楼外远山横翠，染修眉愁碧。
旧游春梦了无痕，香尘暗瑶瑟。
凭仗青鸾飞去，问新来消息。

杨冠卿	谒金门
伤漂泊。
负了花前期约。
寒食清明都过却。
愁怀无处著。
晴日柳阴池阁。
风絮斜穿帘幕。
帘外秋千闲彩索。
断肠人寂寞。

杨冠卿	忆秦娥
东风恶。
雪花乱舞穿帘幕。
穿帘幕。
寒侵绿绮，音断弦索。
宫梅已破香红萼。
梅妆想称伊梳掠。
伊梳掠。
十分全似，旧时京洛。

杨冠卿	忆秦娥
云垂幕。
江天雪似杨花落。
杨花落。
翠衾不暖，晓寒偏觉。
起来独倚西楼角。
客怀无耐伤离索。
伤离索。
蛮笺欲寄，塞鸿难托。

杨冠卿	清平乐
翠团嘉树。
杜宇呼春去。
帘卷金泥凝望处。
几点红薇香雨。
等闲过了花时。
殷勤来问酴醾。
恰有一枝春在，画楼红日林西。

杨冠卿	柳梢青
红药翻阶。
天香国艳，辉映楼台。
解语浑如，三千粉黛，十二金钗。
青鞋踏破苍苔。
趁舞蝶、游蜂去来。
宿粉偷香，也应难似，年少情怀。

杨冠卿	柳梢青
金蕊飘残。
江城秋晚，月冷霜寒。
一种幽芳，雕冰镂玉，舞凤翔鸾。
悠然静对南山。
笑琼沼、鸳飞翠澜。
小玉惊呼，太真娇困，俯槛慵看。

杨冠卿	柳梢青
归梦迢迢。
分明曾见，舞遍云韶。
解道相思，愁宽金钏，瘦损宫腰。
觉来情绪无聊。
正戍角、声翻丽谯。
楚塞山长，巫阳人远，斗帐香消。

杨冠卿	西江月
妙墨龙蛇飞动，新词雪月交光。
论文齿颊带冰霜。
凤阁从来宫样。
寿菊丛开三径，清姿高压群芳。
折花聊尔问行藏。
会见横飞直上。

杨冠卿	西江月
罗袜浪传仙子，宫梅休写华光。
人言寿客饱经霜。
不趁凡花入样。
万玉森罗素节，一枝剩有馀芳。
孤高肯使蝶蜂藏。
特立甘泉顶上。

杨冠卿	西江月
昨梦钧天帝所，曾陪奏赋明光。
玉除金蕊映秋霜。
尽道宫花别样。
娇额涂黄牢就，金莲衬步齐芳。
舞鸾仪凤巧难藏。
羞杀繁红陌上。

杨冠卿	东坡引
绿波芳草路。
别离记南浦。
香云翦赠青丝缕。
钗分金半股。
钗分金半股。
阳关一曲声凄楚。
惹起离筵愁绪。
梦魂拟逐征鸿去。
行云无定据。
行云无定据。

杨冠卿	鹧鸪天
岁月如驰乌兔飞。
情怀著酒强支持。
经年不见宫妆面，碧谁斟翡翠卮。
江路晚，夕阳低。
奚奴空负锦囊归。
欲凭驿使传芳信，未放东风第一枝。

杨冠卿	小重山
一笑回眸百媚生。
娇羞佯不语，艳波横。
缓移莲步绕阶行。
凝情久，幽怨托银筝。
些事那回曾。
水晶双枕冷，簟纹平。
窥人燕子苦无情。
惊梦断，何处觅云行。

杨冠卿	蝶恋花
舞处曾看花满面。
独倚东风，往事思量遍。
绿怨红愁春不管。
天涯芳草人肠断。
一纸云笺鱼雁远。
归凤求凰，谁识琴心怨。
臂枕香消眉黛敛。
也应为我宽金钏。

杨冠卿	蝶恋花
月冷花寒宫漏促。
人在虚檐，玉体温无粟。
弦断鸾胶还再续。
娇云时霎情难足。
解道双鸳愁独宿。
宿翠偎红，蛱蝶元相逐。
蓬海路遥天六六。
终须伴我骑黄鹄。

杨冠卿	水调歌头
春涨一篙绿，江阔暮涛寒。
龙骧万斛飞举，鲸饮酒杯宽。
醉倚舵楼清啸，目送孤鸿杳霭，景意与俱闲。
恍若驭风去，蓬岛旧家山。
记吾庐，环翠竹，拱苍官。
碧云信杳，谁为日日报平安。
桂棹桃溪归後，流水落红香寂，春事想阑珊。
赖有锦囊句，写向此中看。

杨冠卿	水调歌头
形胜访淮楚，骑鹤到扬州。
春风十里帘幕，香霭小红楼。
楼外长江今古，谁是济川舟楫，烟浪拍天浮。
喜见紫芝宇，儒雅更风流。
气吞虹，才倚马，烂银钩。
功名年少馀事，雕鹗几横秋。
行演丝纶天上，环倚玉皇香案，仙袂揖浮丘。
落笔惊风雨，润色焕皇猷。

杨冠卿	水调歌头
年少青云客，怀抱百忧宽。
北窗醉卧春晓，归梦趁吴帆。
来访鸱夷仙迹，极目平湖烟浪，万象一毫端。
云海渺空阔，咫尺是蓬山。
佩飞霞，囊古锦，几凭阑。
赤城应有居士，凤举更龙蟠。
待向玉霄东望，相与神游八极，身未似云闲。
长剑倚天外，功业镜频看。

杨冠卿	水调歌头
曳杖罗浮去，辽鹤正南翔。
青鸾为报消息，岩壑久相望。
无奈渔溪乃，唤起苹洲昨梦，风雨趁归航。
万里家何许，天阔水云长。
历五湖，转湘楚，下三江。
兴亡千古馀恨，收拾付诗囊。
重到然犀矶渚，不见骑鲸仙子，客意转凄凉。
举酒酹江月，襟袖泪淋浪。

杨冠卿	水龙吟
渡江天马龙飞，翠华小住兴王地。
石城锺阜，雄依天堑，鼎安神器。
鹊楼高，建章宫阔，玉绳低坠。
望郁葱佳气，非烟非雾，方呈瑞、璇霄际。
貔虎云屯羽卫。
壮金汤、更隆国势。
天骄胆落，狼烽昼熄，玉门晏闭。
祗谒陵园，长安□远，中兴可冀。
笑六朝旧事，空随流水，千古恨、无人记。

杨冠卿	贺新郎
薄暮垂虹去。
正江天、残霞冠日，乱鸿遵渚。
万顷云涛风浩荡，笑整羽轮飞渡。
问弱水、神仙何处。
翳凤骑麟思往事，记朝元、金殿闻钟鼓。
环佩响，翠鸾舞。
梦中失却江南路。
待西风、长城饮马，朔庭张弩。
目尽青天何时到，赢得儿童好语。
怅未复、长陵抔土。
西子五湖归去後，泛仙舟、尚许寻盟否。
风袂逐，片帆举。

崔敦诗	六州
商秋吉，嘉会协中辛。
涓路寝，修禋祀，圣德昭清。
端志虑，罄竭斋精。
锦绣排天仗，羽卫滨纷。
朝太室、返中宸。
被衮接神明。
时平天时俱清晏，兼丰年和气，品物达芳馨。
瞻熉座，舂容娭燕三灵。
奠瑶爵，荐量币，清思呦冥冥。
望昆仑。
嘉祥塞絪缊。
诚殚礼洽庆休成。
润泽被生民。
端门肆眚，昕庭称贺，俱将景福万寿、祝双亲。

崔敦诗	十二时・忆少年
勋华并、天胙昌期。
圣德茂重离。
英明经远，浚哲昭微。
宝俭更深慈。
观万国、累洽重熙。
对明时。
报礼秩神祗。
玉帛奏华夷。
雍肃显相，百辟各钦祗。
奄嘉虞英璧奠华滋。
神安坐、景气澄虚。
极光焰、烛长丽。
展诗应律，万舞逶迟。
三献洽皇仪。
垂露浸庆祜来宜。
礼无违。
鸣鸾临帝阙，飞凤下天倪。
清和寰宇，霈泽一朝驰。
醇化无为。
万祀巩洪基。

赵汝愚	柳梢青
水月光中，烟霞影里，涌出楼台。
空外笙箫，云间笑语，人在蓬莱。
天香暗逐风回。
正十里、荷花盛开。
买个扁舟，山南游遍，山北归来。

辛弃疾	摸鱼儿
更能消、几番风雨。
匆匆春又归去。
惜春长恨花开早，何况落红无数。
春且住。
见说道、天涯芳草迷归路。
怨春不语。
算只有殷勤，画檐珠网，尽日惹飞絮。
长门事，准拟佳期又误。
蛾眉曾有人妒。
千金纵买相如赋，脉脉此情谁诉。
君莫舞。
君不见、玉环飞燕皆尘土。
闲愁最苦。
休去倚危楼，斜阳正在，烟柳断肠处。

辛弃疾	摸鱼儿
望飞来、半空鸥鹭。
须臾动地鼙鼓。
截江组练驱山去，鏖战未收貔虎。
朝又暮。
诮惯得、吴儿不怕蛟龙怒。
风波平步。
看红旆惊飞，跳鱼直上，蹙踏浪花舞。
凭谁问，万里长鲸吞吐。
人间儿戏千弩。
滔天力倦知何事，白马素车东去。
堪恨处。
人道是、子胥冤愤终千古。
功名自误。
谩教得陶朱，五湖西子，一舸弄烟雨。

辛弃疾	沁园春
三径初成，鹤怨猿惊，稼轩未来。
甚云山自许，平生意气，衣冠人笑，抵死尘埃。
意倦须还，身闲贵早，岂为莼羹鲈哉。
秋江上，看惊弦雁避，骇浪船回。
东冈更葺茅斋。
好都把轩窗临水开。
要小舟行钓，先应种柳，疏篱护竹，莫碍观梅。
秋菊堪餐，春兰可佩，留待先生手自栽。
沈吟久，怕君恩未许，此意徘徊。

辛弃疾	沁园春
伫立潇湘，黄鹄高飞，望君不来。
被东风吹堕，西江对语，急呼斗酒，旋拂征埃。
却怪英姿，有如君者，犹欠封侯万里哉。
空赢得，道江南佳句，只有方回。
锦帆画舫行斋。
怅雪浪粘天江影开。
记我行南浦，送君折柳，君逢驿使，为我攀梅。
落帽山前，呼鹰台下，人道花须满县栽。
都休问，看云霄高处，鹏翼徘徊。

辛弃疾	水龙吟
渡江天马南来，几人真是经纶手。
长安父老，新亭风景，可怜依旧。
夷甫诸人，神州沈陆，几曾回首。
算平戎万里，功名本是，真儒事、君知否。
况有文章山斗。
对桐阴、满庭清昼。
当年堕地，而今试看，风云奔走。
绿野风烟，平泉草木，东山歌酒。
待他年，整顿乾坤事了，为先生寿。

辛弃疾	水龙吟
玉皇殿阁微凉，看公重试薰风手。
高门画戟，桐阴阁道，青青如旧。
兰佩芳空，蛾眉谁妒，无言搔首。
甚年年却有，呼韩塞上，人争问、公安否。
金印明年如斗。
向中州、锦衣行昼。
依然盛事，貂蝉前後，凤麟飞走。
富贵浮云，我评轩冕，不如杯酒。
待从公，痛饮八千馀岁，伴庄椿寿。

辛弃疾	水龙吟
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏干拍遍，无人会、登临意。
休说鲈鱼堪。
尽西风、季鹰归未。
求田问舍，怕应羞见，刘郎才气。
可惜流年，忧愁风雨，树犹如此。
倩何人，唤取盈盈翠袖，英雄泪。

辛弃疾	满江红
笳鼓归来，举鞭问、何如诸葛。
人道是、匆匆五月，渡泸深入。
白羽风生貔虎噪，青溪路断猩鼯泣。
早红尘、一骑落平冈，捷书急。
三万卷，龙韬客。
浑未得，文章力。
把诗书马上，笑驱锋镝。
金印明年如斗大，貂蝉却自兜鍪出。
待刻公、勋业到□云，浯溪石。

辛弃疾	满江红
瘴雨蛮烟，十年梦、尊前休说。
春正好、故园桃李，待君花发。
儿女灯前和泪拜，鸡豚社里归时节。
看依然、舌在齿牙牢，心如铁。
治国手，封侯骨。
腾汉漫，排阊阖。
待十分做了，诗书勋业。
常日念君归去好，而今却恨中年别。
笑江头、明月更多情，今宵缺。

辛弃疾	满江红
蜀道登天，一杯送、绣衣行客。
还自叹、中年多病，不堪离别。
东北看惊诸葛《表》，西南更草相如《檄》。
把功名、收拾付君侯，如椽笔。
儿女泪，君休滴。
荆楚路，吾能说。
要新诗准备，庐江山色。
赤壁矶头千古浪，铜鞮陌上三更月。
正梅花、万里雪深时，须相忆。

辛弃疾	满江红
快上西楼，怕天放、浮云遮月。
但唤取、玉纤横笛，一声吹裂。
谁做冰壶浮世界，最怜玉斧修时节。
问常娥、孤冷有愁无，应华发。
云液满，琼杯滑。
长袖起，清歌咽。
叹十常八九，欲磨还缺。
若得长圆如此夜，人情未必看承别。
把从前、离恨总成欢，归时说。

辛弃疾	满江红
鹏翼垂空，笑人世、苍然无物。
还又向、九重深处，玉阶山立。
袖里珍奇光五色，他年要补天西北。
且归来、谈笑护长江，波澄碧。
佳丽地，文章伯。
金缕唱，红牙拍。
看尊前飞下，日边消息。
料想宝香黄阁梦，依然画舫青溪笛。
待如今、端的约锺山，长相识。

辛弃疾	满江红
落日苍茫，风才定、片帆无力。
还记得、眉来眼去，水光山色。
倦客不知身近远，佳人已卜归消息。
便归来、只是赋行云，襄王客。
些个事，如何得。
知有恨，休重忆。
但楚天特地，暮云凝碧。
过眼不如人意事，十常八九今头白。
笑江州、司马太多情，青衫湿。

辛弃疾	满江红
过眼溪山，怪都似、旧时曾识。
是梦里、寻常行遍，江南江北。
佳处径须携杖去，能消几两平生屐。
笑尘埃、三十九年非，长为客。
吴楚地，东南拆。
英雄事，曹刘敌。
被西风吹尽，了无陈迹。
楼观才成人已去，旌旗未卷头先白。
叹人间、哀乐转相寻，今犹昔。

辛弃疾	满江红
湖海平生，算不负、苍髯如戟。
闻道是、君王著意，太平长策。
此老自当兵十万，长安正在天西北。
便凤凰、飞诏下天来，催归急。
车马路，儿童泣。
风雨暗，旌旗湿。
看野梅官柳，东风消息。
莫向蔗庵追语笑，只今松竹无颜色。
问人间、谁管别离愁，杯中物。

辛弃疾	满江红
笑拍洪崖，问千丈、翠岩谁削。
依旧是、西风白马，北村南郭。
似整复斜僧屋乱，欲吞还吐林烟薄。
觉人间、万事到秋来，都摇落。
呼斗酒，同君酌。
□小隐，寻幽约。
且丁宁休负，北山猿鹤。
有鹿从渠求鹿梦，非鱼定未知鱼乐。
正仰看、飞鸟却应人，回头错。

辛弃疾	满江红
曲几蒲团，方丈里、君来问疾。
更夜雨、匆匆别去，一杯南北。
万事莫侵闲鬓发，百年正要佳眠食。
最难忘、此语重殷勤，千金直。
西崦路，东岩石。
携手处，今陈迹。
望重来犹有，旧盟如日。
莫信蓬莱风浪隔，垂天自有扶摇力。
对梅花、一夜苦相思，无消息。

辛弃疾	水调歌头
带湖吾甚爱，千丈翠奁开。
先生杖屦无事，一日走千回。
凡我同盟鸥鸟，今日既盟之後，来往莫相猜。
白鹤在何处，尝试与偕来。
破青萍，排翠藻，立苍苔。
窥鱼笑汝痴计，不解举吾杯。
废沼荒丘畴昔，明月清风此夜，人世几欢哀。
东岸绿阴少，杨柳更须栽。

辛弃疾	水调歌头
白日射金阙，虎豹九关开。
见君谏疏频上，高论挽天回。
千古忠肝义胆，万里蛮烟瘴雨，往事莫惊猜。
政恐不免耳，消息日边来。
笑吾庐，门掩草，径封苔。
未应两手无用，要把蟹螯杯。
说剑论诗馀事，醉舞狂歌欲倒，老子颇堪哀。
白发宁有种，一一醒时栽。

辛弃疾	水调歌头
折尽武昌柳，挂席上潇湘。
二年鱼鸟江上，笑我往来忙。
富贵何时休问，离别中年堪恨，憔悴鬓成霜。
丝竹陶写耳，急羽且飞觞。
序兰亭，歌赤壁，绣衣香。
使君千骑鼓吹，风采汉侯王。
莫把骊驹频唱，可惜南楼佳处，风月已凄凉。
在家贫亦好，此语试平章。

辛弃疾	水调歌头
今日复何日，黄菊为谁开。
渊明漫爱重九，胸次正崔嵬。
酒亦关人何事，正自不能不尔，谁遣白衣来。
醉把西风扇，随处障尘埃。
为公饮，须一日，三百杯。
此山高处东望，云气见蓬莱。
翳凤骖鸾公去，落佩倒冠吾事，抱病且登台。
归路有明月，人影共徘徊。

辛弃疾	水调歌头
君莫赋幽愤，一语试相开。
长安车马道上，平地起崔嵬。
我愧渊明久矣，独借此翁湔洗，素壁写归来。
斜日透虚隙，一线万飞埃。
断吾生，左持蟹，右持杯。
买山自种云树，山下烟莱。
百炼都成绕指，万事直须称好，人世几舆台。
刘郎更堪笑，刚赋看花回。

辛弃疾	水调歌头
造物故豪纵，千里玉鸾飞。
等闲更把，万斛琼粉盖颇黎。
好卷垂虹千丈，只放冰壶一色，云海路应迷。
老子旧游处，回首梦耶非。
谪仙人，鸥鸟伴，两忘机。
掀髯把酒一笑，诗在片帆西。
寄语烟波旧侣，闻道莼鲈正美，休制芰荷衣。
上界足官府，汗漫与君期。

辛弃疾	水调歌头
落日塞尘起，胡骑猎清秋。
汉家组练十万，列舰耸高楼。
谁道投鞭飞渡，忆昔鸣血污，风雨佛狸愁。
季子正年少，匹马黑貂裘。
今老矣，搔白首，过扬州。
倦游欲去江上，手种橘千头。
二客东南名胜，万卷诗书事业，尝试与君谋。
莫射南山虎，直觅富民侯。

辛弃疾	水调歌头
万事到白发，日月几西东。
羊肠九折歧路，老我惯经从。
竹树前溪风月，鸡酒东家父老，一笑偶相逢。
此乐竟谁觉，天外有冥鸿。
味平生，公与我，定无同。
玉堂金马，自有佳处著诗翁。
好锁云烟窗户，怕入丹青图画，飞去了无踪。
此语更痴绝，真有虎头风。

辛弃疾	水调歌头
上古八千岁，才是一春秋。
不应此日，刚把七十寿君侯。
看取垂天云翼，九万里风在下，与造物同游。
君欲计岁月，当试问庄周。
醉淋浪，歌窈窕，舞温柔。
从今杖屦南涧，白日为君留。
闻道钧天帝所，频上玉卮春酒，冠拥龙楼。
快上星辰去，名姓动金瓯。

辛弃疾	贺新郎
云卧衣裳冷。
看萧然、风前月下，水边幽影。
罗袜尘生凌波去，汤沐烟江万顷。
爱一点、娇黄成晕。
不记相逢曾解佩，甚多情、为我香成阵。
待和泪，收残粉。
灵均千古怀沙恨。
□当时、匆匆忘把，此仙题品。
烟雨凄迷损，翠袂摇摇谁整。
谩写入、瑶琴幽愤。
弦断招魂无人赋，但金杯的银台润。
愁酒，又独醒。

辛弃疾	念奴娇
兔园旧赏，怅遗踪、飞鸟千山都绝。
缟带银杯江上路，惟有南枝香别。
万事新奇，青山一夜，对我头先白。
倚岩千树，玉龙飞上琼阙。
莫惜雾鬓风鬟，试教骑鹤，去约尊前月。
自与诗翁磨冻砚，看扫《幽兰》新阕。
便拟□□，人间挥汗，留取层冰洁。
此君何事，晚来还易腰折。

辛弃疾	念奴娇
对花何似，似吴宫初教，翠围红阵。
欲笑还愁羞不语，惟有倾城娇韵。
翠盖风流，牙签名字，旧赏那堪省。
天香染露，晓来衣润谁整。
最爱弄玉团酥，就中一朵，曾入扬州咏。
华屋金盘人未醒，燕子飞来春尽。
最忆当年，沈香亭北，无限春风恨。
醉中休问，夜深花睡香冷。

辛弃疾	念奴娇
我来吊古，上危楼、赢得闲愁千斛。
虎踞龙蟠何处是，只是兴亡满目。
柳外斜阳，水边归鸟，陇上吹乔木。
片帆西去，一声谁喷霜竹。
却忆安石风流，东山岁晚，泪落哀筝曲。
儿辈功名都付与，长日惟消棋局。
宝镜难寻，碧云将暮，谁劝杯中绿。
江头风怒，朝来波浪翻屋。

辛弃疾	念奴娇
野棠花落，又匆匆、过了青明时节。
地东风欺客梦，一夜云屏寒怯。
曲岸持觞，垂杨系马，此地曾轻别。
楼空人去，旧游飞燕能说。
闻道绮陌东头，行人长见，帘底纤纤月。
旧恨春江流未断，新恨云山千叠。
料得明朝，尊前重见，镜里花难折。
也应惊问，近来多少华发。

辛弃疾	念奴娇
晚风吹雨，战新荷、声乱明珠苍璧。
谁把香奁收宝镜，云锦红涵湖碧。
飞鸟翻空，游鱼吹浪，惯趁笙歌席。
坐中豪气，看公一饮千石。
遥想处士风流，鹤随人去，老作飞仙伯。
茅舍疏篱今在否，松竹已非畴昔。
欲说当年，望湖楼下，水与云宽窄。
醉中休问，断肠桃叶消息。

辛弃疾	念奴娇
近来何处有吾愁，何处还知吾乐。
一点凄凉千古意，独倚西风寥廓。
并竹寻泉，和云种树，唤做真闲客。
此心闲处，不应长藉邱壑。
休说往事皆非，而今云是，且把清尊酌。
醉里不知谁是我，非月非云非鹤。
冷露风高，松梢桂子，醉了还醒却。
北窗高卧，莫教啼鸟惊著。

辛弃疾	新荷叶
人已归来，杜鹃欲劝谁归。
绿树如云，等闲借与莺飞。
兔葵燕梦，问刘郎、几度沾衣。
翠屏幽梦，觉来水绕山围。
有酒重携。
小园随意芳菲。
往日繁华，而今物是人非。
春风半面，记当年、初识崔徽。
南云雁少，锦书无个因依。

辛弃疾	新荷叶
春色如愁，行云带雨才归。
春意长闲，游丝尽日低飞。
闲愁几许，更晚风、特地吹衣。
小窗人静，棋声似解重围。
光景难携。
任他鶗鴂芳菲。
细数从前，不应诗酒皆非。
知音弦断，笑渊明、空抚馀徽。
停杯对影，待邀明月相依。

辛弃疾	最高楼
长安道，投老倦游归。
七十古来稀。
藕花雨湿前湖夜，桂枝风澹小山时。
怎消除，须酒，更吟诗。
也莫向、竹边孤负雪。
也莫向、柳边孤负月。
闲过了，总成痴。
种花事业无人问，对花情味只天知。
笑山中，云出早，鸟归迟。

辛弃疾	最高楼
西园买，谁载万金归。
多病胜游稀。
风斜画烛天香夜，凉生翠盖酒酣时。
待重寻，居士谱，谪仙诗。
看黄底、御袍元自贵。
看红底、状元新得意。
如斗大，只花痴。
汉妃翠被娇无奈，吴娃粉阵恨谁知。
但纷纷，蜂蝶乱，送春迟。

辛弃疾	洞仙歌
江头父老，说新来朝野。
都道今年太平也。
见朱颜绿鬓，玉带金鱼，相公是，旧日中朝司马。
遥知宣劝处，东阁华灯，别赐《仙韶》接元夜。
问天上、几多春，只是人间，但长见、精神如画。
好都取、山河献君王，看父子貂蝉，玉京迎驾。

辛弃疾	洞仙歌
飞流万壑，共千岩争秀。
孤负平生弄泉手。
叹轻衫短帽，几许红尘，还自喜，濯发沧浪依旧。
人生行乐耳，身後虚名，何似生前一杯酒。
便此地、结吾庐，待学渊明，更手种、门前五柳。
且归去、父老约重来，问如此青山，定重来否。

辛弃疾	八声甘州
把江山好处付公来，金陵帝王州。
想今年燕子，依然认得，王谢风流。
只用平时尊俎，弹压万貔貅。
依旧钧天梦，玉殿东头。
看取黄金横带，是明年准拟，丞相封侯。
有红梅新唱，香阵卷温柔。
且华堂、通宵一醉，待从今、更数八千秋。
公知否，邦人香火，夜半才收。

辛弃疾	声声慢
开元盛日，天上栽花，月殿桂影重重。
十里芬芳，一枝金粟玲珑。
管弦凝碧池上，记当时、风月愁侬。
翠华远，但江南草木，烟锁深宫。
只为天姿冷澹，被西风酝酿，彻骨香浓。
枉学丹蕉，叶展偷染娇红。
道人取次装束，是自家、香底家风。
又怕是，为凄凉、长在醉中。

辛弃疾	江神子・江城子
梅梅柳柳斗纤秾。
乱山中。
为谁容。
试著春衫，依旧怯东风。
何处踏青人未去，呼女伴，认骄骢。
儿家门户几重重。
记相逢。
画桥东。
明日重来，风雨暗残红。
可惜行云春不管，裙带褪，鬓云松。

辛弃疾	江神子・江城子
玉箫声远忆骖鸾。
几悲欢。
带罗宽。
且对花前，痛饮莫留残。
归去小窗明月在，云一缕，玉千竿。
吴霜应点鬓云斑。
绮窗闲。
梦连环。
说与东风，归意有无间。
芳草姑苏台下路，和泪看，小屏山。

辛弃疾	江神子・江城子
一川松竹任横斜。
有人家。
被云遮。
雪後疏梅，时见两三花。
比□桃源溪上路，风景好，不争多。
旗亭有酒径须赊。
晚寒些。
怎禁他。
醉里匆匆，归骑自随车。
白发苍颜吾老矣，只此地，是生涯。

辛弃疾	江神子・江城子
剩云残日弄阴晴。
晚山明。
小溪横。
枝上绵蛮，休作断肠声。
但是青山山下路，春到处，总堪行。
当年彩笔赋《芜城》。
忆平生。
若为情。
试取灵槎，归路问君平。
花底夜深寒色重，须拼却，玉山倾。

辛弃疾	六么令
酒群花队，攀得短辕折。
谁怜故山归梦，千里莼羹滑。
便整松江一棹，点检能言鸭。
故人欢接。
醉怀双橘，堕地金圆醒时觉。
长喜刘郎马上，肯听诗书说。
谁对叔子风流，直把曹刘压。
更看君侯事业，不负平生学。
离觞愁怯。
送君归後，细写《茶经》煮香雪。

辛弃疾	六么令
倒冠一笑，华发玉簪折。
阳关自来凄断，却怪歌声滑。
放浪儿童归舍，莫恼比邻鸭。
水连山接。
看君归兴，如醉中醒、梦中觉。
江上吴侬问我，一一烦君说。
坐客尊酒频空，剩欠真珠压。
手把鱼竿未稳，长向沧浪学。
问愁谁怯。
可堪杨柳，先作东风满城雪。

辛弃疾	满庭芳
急管哀弦，长歌慢舞，连娟十样宫眉。
不堪红紫，风雨晓来稀。
惟有杨花飞絮，依旧是、萍满芳池。
酴醾在，青虬快剪，插遍古铜彝。
谁将春色去，鸾胶难觅，弦断朱丝。
恨牡丹多病，也费医治。
梦里寻春不见，空肠断、怎得春知。
休惆怅，一觞一咏，须刻右军碑。

辛弃疾	满庭芳
柳外寻春，花边得句，怪公喜气轩眉。
阳春白雪，清唱古今稀。
曾是金銮旧客，记凤凰、独绕天池。
挥毫罢，天颜有喜，催赐上方彝。
只今江海上，钧天梦觉，清泪如丝。
算除非，痛把酒疗花治。
明日五湖佳兴，扁舟去、一笑谁知。
溪堂好，且拼一醉，倚杖读韩碑。

辛弃疾	鹧鸪天
一榻清风殿影凉。
涓涓流水响回廊。
千章云木钩辀叫，十里溪风䆉稏香。
冲急雨，趁斜阳。
山园细路转微茫。
倦途却被行人笑，只为林泉有底忙。

辛弃疾	鹧鸪天
晚日寒鸦一片愁。
柳塘新绿却温柔。
若教眼底无离恨，不信人间有白头。
肠已断，泪难收。
相思重上小红楼。
情知已被山遮断，频倚阑干不自由。

辛弃疾	鹧鸪天
翠竹千寻上薜萝。
东湖经雨又增波。
只因买得青山好，却恨归来白发多。
明画烛，洗金荷。
主人起舞客齐歌。
醉中只恨欢娱少，明日醒时奈病何。

辛弃疾	鹧鸪天
唱彻《阳关》泪未干。
功名馀事且加餐。
浮天水送无穷树，带雨云埋一半山。
今古恨，几千般。
只应离合是悲欢。
江头未是风波恶，别有人间行路难。

辛弃疾	鹧鸪天
扑面征尘去路遥。
香篝渐觉水沈销。
山无重数周遭碧，花不知名分外娇。
人历历，马萧萧。
笙旗又过小红桥。
愁边剩有相思句，摇断吟鞭碧玉梢。

辛弃疾	鹧鸪天
枕簟溪堂冷欲秋。
断云依水晚来收。
红莲相倚浑如醉，白鸟无言定自愁。
书咄咄，且休休。
一丘一壑也风流。
不知筋力衰多少，但觉新来懒上楼。

辛弃疾	丑奴儿・采桑子
千峰云起，骤雨一霎时价。
更远树斜阳，风景怎生图画。
青旗卖酒，山那畔、别有人间，只消山水光中，无事过这一夏。
午醉醒时，松窗竹户，万千潇洒。
野鸟飞来，又是一般闲暇。
却怪白鸥，觑着人、欲下未下。
旧盟都在，新来莫是，别有说话。

辛弃疾	蝶恋花
衰草残阳三万顷。
不算飘零，天外孤鸿影。
几许凄凉须痛饮。
行人自向江头醒。
会少离多看两鬓。
万缕千丝，何况新来病。
不是离愁难整顿。
被他引惹其他恨。

辛弃疾	蝶恋花
点检笙歌多酿酒。
蝴蝶西园，暖日明花柳。
醉倒东风眠永昼。
觉来小院重携手。
可惜春残风雨又。
收拾情怀，长把诗。
杨柳见人离别後。
腰肢近日和他瘦。

辛弃疾	蝶恋花
九畹芳菲兰佩好。
空谷无人，自怨蛾眉巧。
宝瑟泠泠千古调。
朱丝弦断知音少。
冉冉年华吾自老。
水满汀洲，何处寻芳草。
唤起湘累歌未了。
石龙舞罢松风晓。

辛弃疾	蝶恋花
小小华年才月半。
罗幕春风，幸自无人见。
刚道羞郎低粉面。
傍人瞥见回娇盼。
昨夜西池陪女伴。
柳困花慵，见说归来晚。
劝客持觞浑未惯。
未歌先觉花枝颤。

辛弃疾	定风波
少日春怀似酒浓。
插花走马醉千锺。
老去逢春如病酒。
唯有。
茶瓯香篆小帘栊。
卷尽残花风未定。
休恨。
花开元自要春风。
试问春归谁得见。
飞燕。
来时相遇夕阳中。

辛弃疾	临江仙
老去惜花心已懒，爱梅犹绕江村。
一枝先破玉溪春。
更无花态度，全有雪精神。
剩向空山餐秀色，为渠著句清新。
竹根流水带溪云。
醉中浑不记，归路月黄昏。

辛弃疾	临江仙
莫向空山吹玉笛，壮怀酒醒心惊。
四更霜月太寒生。
被翻红锦浪，酒满玉壶冰。
小陆未须临水笑，山林我辈锺情。
今宵依旧醉中行。
试寻残菊处，中路侯渊明。

辛弃疾	临江仙
锺鼎山林都是梦，人间荣辱休惊。
只消闲处过平生。
酒杯秋吸露，诗句夜裁冰。
记取小窗风雨夜，对床灯火多情。
问谁千里伴君行。
晚山眉样翠，秋水镜般明。

辛弃疾	菩萨蛮
稼轩日向儿童说。
带湖买得新风月。
头白早归来。
种花花已开。
功名浑是错。
更莫思量着。
见说小楼东。
好山千万重。

辛弃疾	菩萨蛮
郁孤台下清江水。
中间多少行人泪。
西北是长安。
可怜无数山。
青山遮不住。
毕竟江流去。
江晚正愁予。
山深闻鹧鸪。

辛弃疾	菩萨蛮
无情最是江头柳。
长条折尽还依旧。
木叶下平湖。
雁来书有无。
雁无书尚可。
妙语凭谁和。
风雨断肠时。
小山生桂枝。

辛弃疾	菩萨蛮
青山欲共高人语。
联翩万马来无数。
烟雨却低回。
望来终不来。
人言头上发。
总向愁中白。
拍手笑沙鸥。
一身都是愁。

辛弃疾	菩萨蛮
香浮乳酪玻璃碗。
年年醉里尝新惯。
何物比春风。
歌唇一点红。
江湖清梦断。
翠笼明光殿。
万颗写轻匀。
低头愧野人。

辛弃疾	西河
西江水。
道是西风人泪。
无情却解送行人，月明千里。
从今日日倚高楼，伤心烟树如荠。
会君难，别君易。
草草不如人意。
十年著破绣衣茸，种成桃李。
问君可是厌承明，东方鼓吹千骑。
对梅花、更消一醉。
有明年、调鼎风味。
老病自怜憔悴。
过吾庐、定有幽人相问，岁晚渊明归来未。

辛弃疾	木兰花慢
汉中开汉业，问此地、是耶非。
想剑指三秦，君王得意，一战东归。
追亡事、今不见，但山川满目泪沾衣。
落日胡尘未断，西风塞马空肥。
一编书是帝王师。
小试去征西。
更草草离筵，匆匆去路，愁满旌旗。
君思我、回首处，正江涵秋影雁初飞。
安得车轮四角，不堪带减腰围。

辛弃疾	木兰花慢
老来情味减，对别酒、怯流年。
况屈指中秋，十分好月，不照人圆。
无情水、都不管，共西风、只等送归船。
秋晚莼鲈江上，夜深儿女灯前。
征衫。
便好去朝天。
玉殿正思贤。
想夜半承明，留教视草，却遣筹边。
长安故人问我，道寻常、泥酒只依然。
目断秋霄落雁，醉来时响空弦。

辛弃疾	朝中措
绿萍池沼絮飞忙。
花入蜜脾香。
长怪春归何处，谁知个里迷藏。
残云剩雨，些儿意思，直恁思量。
不是莺声惊觉，梦中啼损红妆。

辛弃疾	朝中措
篮舆袅袅破重冈。
玉笛两红妆。
这里都愁酒尽，那边正和诗忙。
为谁醉倒，为谁归去，都莫思量。
白水东边篱落，斜阳欲下牛羊。

辛弃疾	祝英台令
宝钗分，桃叶渡。
烟柳暗南浦。
怕上层楼，十日九风雨。
断肠片片飞红，都无人管，倩谁唤、流莺声住。
鬓边觑。
试把花卜心期，才簪又重数。
罗帐灯昏，呜咽梦中语。
是他春带愁来，春归何处。
却不解、将愁归去。

辛弃疾	乌夜啼
江头醉倒山公。
月明中。
记得昨宵归路、笑儿童。
溪欲转。
山已断。
两三松。
一段可怜风月、欠诗翁。

辛弃疾	乌夜啼
人言我不如公。
酒频中。
更把平生湖海、问儿童。
千尺蔓。
云叶乱。
系长松。
却笑一身缠绕、似衰翁。

辛弃疾	鹊桥仙
朱颜晕酒，方瞳点漆，闲傍松边倚杖。
不须更展画图看，自是个、寿星模样。
今朝盛事，一杯深劝，更把新诗齐唱。
人间八十最风流，长帖在、儿儿额上。

辛弃疾	太常引
君王著意履声间。
便令押、紫宸班。
今代又尊韩。
道吏部、文章泰山。
一杯千岁，问公何事，早伴赤松闲。
功业後来看。
似江左、风流谢安。

辛弃疾	昭君怨
长记潇湘秋晚。
歌舞橘洲人散。
走马月明中。
折芙蓉。
今日西山南浦。
画栋珠帘云雨。
风景不争多。
奈愁何。

辛弃疾	采桑子
烟迷露麦荒池柳，洗雨烘晴。
洗雨烘晴。
一样春风几样青。
提壶脱裤催归去，万恨千情。
万恨千情。
各自无聊各自鸣。

辛弃疾	杏花天
病来自是於春懒。
但别院、笙歌一片。
蛛丝网遍玻璃盏。
更问舞裙歌扇。
有多少、莺愁蝶怨。
甚梦里、春归不管。
杨花也笑人情浅。
故故沾衣扑面。

辛弃疾	踏歌
厥。
看精神、压一庞儿劣。
更言语、一似春莺滑。
一团儿、美满香和雪。
去也。
把春衫、换却同心结。
向人道、不怕轻离别。
问昨宵、因甚歌声咽。
秋被梦，春闺月。
旧家事、却对何人说。
告弟弟莫趁蜂和蝶。
有春归花落时节。

辛弃疾	一络索・一落萦
羞见鉴鸾孤却。
倩人梳掠。
一春长是为花愁，甚夜夜、东风恶。
行绕翠帘珠箔。
锦笺谁托。
玉觞泪满却停觞，怕酒似、郎情薄。

辛弃疾	千秋岁
塞垣秋草。
又报平安好。
尊俎上，英雄表。
金汤生气象，珠玉霏谭笑。
春近也，梅花得似人难老。
莫惜金尊倒。
凤诏看看到。
留不住，江东小。
从容帷幄去，整顿乾坤了。
千百岁，从今尽是中书考。

辛弃疾	感皇恩
春事到清明，十分花柳。
唤得笙歌劝君酒。
酒如春好，春色年年如旧。
青春元不老，君知否。
席上看君，竹清松瘦。
待与青春斗长久。
三山路归，明日天香襟袖。
更持银盏起，为君寿。

辛弃疾	青玉案
东风夜放花千树。
更吹落、星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕。
笑语盈盈暗香去。
众里寻他千百度。
蓦然回首，那人却在，□□阑珊处。

辛弃疾	霜天晓角
吴头楚尾。
一棹人千里。
休说旧愁新恨，长亭树、今如此。
宦游吾倦矣。
玉人留我醉。
明日万花寒食，得且住、为佳耳。

辛弃疾	南乡子
枕橹声边。
贪听咿哑聒醉眠。
变作笙歌花底去，依然。
翠袖盈盈在眼前。
别後两眉尖。
欲说还休梦已阑。
只记埋冤前夜月，相看。
不管人愁独自圆。

辛弃疾	阮郎归
山前风雨欲黄昏。
山头来去雪。
鹧鸪声里数家村。
潇湘逢故人。
挥羽扇，整纶巾。
少年鞍马尘。
如今憔悴赋《招魂》。
儒冠多误身。

辛弃疾	南歌子
万万千千恨，前前後後山。
傍人道我轿儿宽。
不道被他遮得、望伊难。
今夜江头树，船儿系那边。
知他热後甚时眠。
万万不成眠後、有谁扇。

辛弃疾	小重山
倩得薰风染绿衣。
国香收不起，透冰肌。
略开些子未多时。
窗儿外，却早被人知。
越惜越娇痴。
一枝云鬓上，那人宜。
莫将他去比荼䕷。
分明是，他更的些儿。

辛弃疾	小重山
旋制离歌唱未成。
阳关先画出，柳边亭。
中年怀抱管弦声。
难忘处，风月此时情。
夜雨共谁听。
尽教清梦去，两三程。
商量诗价重连城。
相如老，汉殿旧知名。

辛弃疾	西江月
千丈悬崖削翠，一川落日熔金。
白鸥来往本无心。
选甚风波一任。
别浦鱼肥堪脍，前村酒美重斟。
千年往事已沈沈。
闲管兴亡则甚。

辛弃疾	减字木兰花
盈盈泪眼。
往日青楼天样远。
秋月春花。
输与寻常姊妹家。
水村山驿。
日暮行云无气力。
锦字偷裁。
立尽西风雁不来。

辛弃疾	清平乐
柳边飞鞚。
露湿征衣重。
宿鹭惊窥沙影动。
应有鱼虾入梦。
一川淡月疏星。
浣沙人影娉婷。
笑背行人归去，门前稚子啼声。

辛弃疾	清平乐
茅檐低小。
溪上青青草。
醉里蛮音相媚好。
白发谁家翁媪。
大儿锄豆溪东。
中儿正织鸡笼。
最喜小儿亡赖，溪头卧剥莲蓬。

辛弃疾	清平乐
断崖修竹。
竹里藏冰玉。
路绕清溪三百曲。
香满黄昏雪屋。
行人系马疏篱。
折残犹有高枝。
留得东风数点，只缘娇懒春迟。

辛弃疾	清平乐
绕床饥鼠。
蝙蝠翻灯舞。
屋上松风吹急雨。
破纸窗间自语。
平生塞北江南。
归来华发苍颜。
布被秋宵梦觉，眼前万里江山。

辛弃疾	清平乐
连云松竹。
万事从今足。
拄杖东家分社肉。
白酒床头初熟。
西风梨枣山园。
儿童偷把长竿。
莫遣旁人惊去，老夫静处闲看。

辛弃疾	生查子
昨宵醉里行，山吐三更月。
不见可怜人，一夜头如雪。
今宵醉里归，明月关山笛。
收拾锦囊诗，要寄扬雄宅。

辛弃疾	生查子
谁倾沧海珠，簸弄千明月。
唤取酒边来，软语裁春雪。
人间无凤凰，空费穿云笛。
醉倒却归来，松菊陶潜宅。

辛弃疾	山鬼谣・摸鱼儿
问何年，此山来此，西风落日无语。
看君似是羲皇上，直作太初名汝。
溪上路。
算只有、红尘不到今犹古。
一杯谁举。
笑我醉呼君，崔嵬未起，山鸟覆杯去。
须记取。
昨夜龙湫风雨。
门前石浪掀舞。
四更山鬼吹灯啸，惊倒世间儿女。
依约处。
还问我、清游杖屦公良苦。
神交心许。
待万里携君，鞭笞鸾凤，诵我远游赋。

辛弃疾	声声慢
征埃成阵，行客相逢，都道幻出层楼。
指点檐牙高处，浪拥云浮。
今年太平万里，罢长淮、千骑临秋。
凭栏望，有东南佳气，西北神州。
千里怀嵩人去，应笑我、身在楚尾吴头。
看取弓刀，陌上车马如流。
从今赏心乐事，剩安排、酒令诗筹。
华胥梦，愿年年、人似旧游。

辛弃疾	满江红
直节堂堂，看夹道、冠缨拱立。
渐翠谷、群仙东下，环声急。
闻道天峰飞堕地，傍湖千丈开青壁。
是当年、玉斧削方壶，无人识。
山木润，琅湿。
秋露下，琼珠滴。
向危亭横跨，玉渊澄碧。
醉舞且摇鸾凤影，浩歌莫遣鱼龙泣。
恨此中、风月本吾家，今为客。

辛弃疾	满江红
照影溪梅，怅绝代、幽人独立。
更小驻、雍容千骑，羽觞飞急。
琴里新声风响，笔端醉墨鸦栖壁。
是使君、文度旧知名，方相识。
清可漱，泉长滴。
高欲卧，云还湿。
快晚风吹赠，满怀空碧。
宝马嘶归红旆动，团龙试碾铜瓶泣。
怕他年、重到路应迷，桃源客。

辛弃疾	满江红
可恨东君，把春去春来无迹。
便过眼、等闲输了，三分之一。
昼永暖翻红杏雨，风晴扶起垂杨力。
更天涯、芳草最关情，烘残日。
湘浦岸，南塘驿。
恨不尽，愁如积。
算年年孤负，对他寒食。
便恁归来能几许，风流已自非畴昔。
凭画栏、一线数飞鸿，沈空碧。

辛弃疾	满江红
尘土西风，便无限、凄凉行色。
还记取、明朝应恨，今宵轻别。
珠泪争垂华烛暗，雁行中断哀筝切。
看扁舟、幸自涩清溪，休催发。
白首路，长亭仄。
千树柳，千丝结。
怕行人西去，棹歌声阕。
黄卷莫教诗酒污，玉阶不信仙凡隔。
但从今、伴我又随君，佳哉月。

辛弃疾	满江红
天上飞琼，毕竟向、人间情薄。
还又跨、玉龙归去，万花摇落。
云破林梢添远岫，月临屋角分层阁。
记少年、骏马走韩庐，掀东郭。
吟冻雁，嘲饥鹊。
人已老，欢犹昨。
对琼瑶满地，与君酬酢。
最爱霏霏迷远近，却收扰扰还寥廓。
待羔儿、酒罢又烹茶，扬州鹤。

辛弃疾	满江红
折尽荼䕷，尚留得、一分春色。
还记取、青梅如弹，共伊同摘。
少日对花昏醉梦，而今醒眼看风月。
恨牡丹、笑我倚东风，形如雪。
人渐远，君休说。
榆荚阵，菖蒲药。
算不因风雨，只因。
老冉冉兮花共柳，是栖栖者蜂和蝶。
也不因、春去有闲愁，因离别。

辛弃疾	满江红
天与文章，看万斛、龙文笔力。
闻道是、一诗曾赐，千金颜色。
欲说又休新意思，强啼偷笑真消息。
算人人、合与共乘鸾，銮坡客。
倾国艳，难再得。
还可恨，还勘忆。
看书寻旧锦，衫裁新碧。
莺蝶一春花里活，可堪风雨飘红白。
问谁家、却有燕归梁，香泥湿。

辛弃疾	满江红
绝代佳人，曾一笑、倾城倾国。
休更叹、旧时清镜，而今华发。
明日伏波堂上客，老当益壮翁应说。
恨苦遭、邓禹笑人来，长寂寂。
诗酒社，江山笔。
松菊径，云烟屐。
怕一觞一咏，风流弦绝。
我梦横江孤鹤去，觉来却与君相别。
记功名、万里要吾身，佳眠食。

辛弃疾	满江红
敲碎离愁，纱窗外、风摇翠竹。
人去後、吹箫声断，倚楼人独。
满眼不堪三月暮，举头已觉千山绿。
但试将、一纸寄来书，从头读。
相思字，空盈幅。
相思意，何时足。
滴罗襟点点，泪珠盈掬。
芳草不迷行客路，垂杨只碍离人目。
最苦是、立尽月黄昏，栏干曲。

辛弃疾	满江红
倦客新丰，貂裘敝、征尘满目。
弹短铗、青蛇三尺，浩歌谁续。
不念英雄江左老，用之可以尊中国。
叹诗书、万卷致君人，番沈陆。
休感叹，年华促。
人易老，欢难足。
有玉人怜我，为簪黄菊。
且置请缨封万户，竟须卖剑酬黄犊。
叹当年、寂寞贾长沙，伤时哭。

辛弃疾	满江红
家住江南，又过了、清明寒食。
花径里、一番风雨，一番狼藉。
流水暗随红粉去，园林渐觉清阴密。
算年年、落尽刺桐花，寒无力。
庭院静，空相忆。
无说处，闲愁极。
怕流莺乳燕，得知消息。
尺素如今何处也，彩云依旧无踪迹。
谩教人、羞去上层楼，平芜碧。

辛弃疾	贺新郎
把酒长亭说。
看渊明、风流酷似，卧龙诸葛。
何处飞来林间鹊，蹙踏松梢微雪。
要破帽、多添华发。
剩水残山无态度，被疏梅、料理成风月。
两三雁，也萧瑟。
佳人重约还轻别。
怅清江、天寒不渡，水深冰合。
路断车轮生四角，此地行人销骨。
问谁使、君来愁绝。
铸就而今相思错，料当初、费尽人间铁。
长夜笛，莫吹裂。

辛弃疾	贺新郎
老大犹堪说。
似而今、元龙臭味，孟公瓜葛。
我病君来高歌饮，惊散楼头飞雪。
笑富贵、千钧如发。
硬语盘空谁来听，记当时、只有西窗月。
重进酒，唤呜瑟。
事无两样人心别。
问渠侬、神州毕竟，几番离合。
汗血盐车无人顾，千里空收骏骨。
正目断、关河路绝。
我最怜君中宵舞，道男儿、到死心如铁。
看试手，补天裂。

辛弃疾	贺新郎
细把君诗说。
怅馀音、钧天浩荡，洞庭胶葛。
千尺阴崖尘不到，惟有层冰积雪。
乍一见、寒生毛发。
自昔佳人多薄命，对古来、一片伤心月。
金屋冷，夜调瑟。
去天尺五君家别。
看乘空、鱼龙惨淡，风云开合。
起望衣冠神州路，白日消残战骨。
叹夷甫、诸人清绝。
夜半狂歌悲风起，听铮铮、阵马檐间铁。
南共北，正分裂。

辛弃疾	贺新郎
凤尾龙香拨。
自开元、霓裳曲罢，几番风月。
最苦浔阳江头客，画舸亭亭待发。
记出塞、黄云堆雪。
马上离愁三万里，望昭阳、宫殿孤鸿没。
弦解语，恨难说。
辽阳驿使音尘绝。
琐窗寒、轻拢慢拈，泪珠盈睫。
推手含情还却手，一抹梁州哀彻。
千古事、云飞烟灭。
贺老定场无消息，想沈香亭北繁华歇。
弹到此，为呜咽。

辛弃疾	贺新郎
柳暗清波路。
送春归、猛风暴雨，一番新绿。
千里潇湘葡萄涨，人解扁舟欲去。
又樯燕、留人相语。
艇子飞来生尘步，唾花寒、唱我新番句。
波似箭，催鸣橹。
黄陵祠下山无数。
听湘娥、泠泠曲罢，为谁情苦。
行到东吴春已暮，正江阔、潮平稳渡。
望金雀、觚棱翔舞。
前度刘郎今重到，问玄都、千树花存否。
愁为倩，么弦诉。

辛弃疾	水调歌头
寄我五云字，恰向酒边来。
东风过尽归雁，不见客星回。
闻道琐窗风月，更著诗翁杖屦，合作雪堂猜。
岁旱莫留客，霖雨要渠来。
短檠灯，长剑铗，欲生苔。
雕弓挂壁无用，照影落清杯。
多病关心药裹，小摘亲锄菜甲，老子正须哀。
夜雨北窗竹，更倩野人栽。

辛弃疾	水调歌头
酒罢且勿起，重挽史君须。
一身都是和气，别去意何如。
我辈情锺休问，父老田头说尹，泪落独怜渠。
秋水见毛发，千尺定无鱼。
望清阙，左黄阁，右紫枢。
东风桃李陌上，下马拜除书。
屈指吾生馀几，多病故人痛饮，此事正愁馀。
江湖有归雁，能寄草堂无。

辛弃疾	水调歌头
我饮不须劝，正怕酒尊空。
别离亦复何恨，此别恨匆匆。
头上貂蝉贵客，花外麒麟高冢，人世竟谁雄。
一笑出门去，千里落花风。
孙刘辈，能使我，不为公。
余发种种如是，此事付渠侬。
但觉平生湖海，除了醉吟风月，此外百无功。
毫发皆帝力，更乞鉴湖东。

辛弃疾	水调歌头
寒食不小住，千骑拥春衫。
衡阳石鼓城下，记我旧停骖。
襟似潇湘桂岭，带似洞庭春草，紫盖屹东南。
文字起骚雅，刀剑化耕蚕。
看使君，於此事，定不凡。
奋髯抵几堂上，尊俎自高谈。
莫信君门万里，但使民歌五裤，归诏凤凰衔。
君去我谁饮，明月影成三。

辛弃疾	水调歌头
头白齿牙缺，君勿笑衰翁。
无穷天地今古，人在四之中。
臭腐神奇俱尽，贵贱贤愚等耳，造物也儿童。
老佛更堪笑，谈妙说虚空。
坐堆豗，行答飒，立龙锺。
有时三盏两盏，淡酒醉蒙鸿。
四十九年前事，一百八盘狭路，拄杖倚墙东。
老境何所似，只与少年同。

辛弃疾	水调歌头
上界足官府，公是地行仙。
青毡剑履旧物，玉立侍天颜。
莫怪新来白发，恐是当年柱下，道德五千言。
南涧旧活计，猿鹤且相安。
歌秦缶，宝康瓠，世皆然。
不知清庙钟磬，零落有谁编。
堪笑行藏用舍，试问山林钟鼎，底事有亏全。
再拜荷公赐，双鹤一千年。

辛弃疾	念奴娇
少年握槊，气凭陵、酒圣诗豪馀事。
缩手旁观初未识，两两三三而已。
变化须臾，鸥飞石镜，鹊抵星桥□。
捣残秋练，玉砧犹想纤指。
堪笑千古争心，等闲一胜，拼了光阴费。
老子忘机浑谩与，鸿鹄飞来天际。
武媚宫中，韦娘局上，休把兴亡记。
布衣百万，看君一笑沈醉。

辛弃疾	念奴娇
倘来轩冕，问还是、今古人间何物。
旧日重城愁万里，风月而今坚壁。
药笼功名，酒垆身世，可惜蒙头雪。
浩歌一曲，坐中人物之杰。
堪叹黄菊凋零，孤标应也有，梅花争发。
醉里重揩西望眼，惟有孤鸿明减。
世事从教，浮云来去，枉了冲冠发。
故人何在，长歌应伴残月。

辛弃疾	念奴娇
道人元是，道家风、来作烟霞中物。
翠幰裁犀遮不定，红透玲珑油壁。
借得春工，惹将秋露，薰做江梅雪。
我评花谱，便应推此为杰。
憔悴何处芳枝，十郎手种，看明年花发。
坐对虚空香色界，不怕西风起灭。
别驾风流，多情更要，簪满常娥发。
等闲折尽，玉斧重倩修月。

辛弃疾	念奴娇
江南尽处，堕玉京仙子，绝尘英秀。
彩笔风流，偏解写、姑射冰姿清瘦。
笑杀春工，细窥天巧，妙绝应难有。
丹青图画，一时都愧凡陋。
还似篱落孤山，嫩寒清晓，祗欠香沾袖。
淡伫轻盈，谁付与、弄粉调朱纤手。
疑是花神，来人世，占得佳名久。
松篁佳韵，倩君添做三友。

辛弃疾	念奴娇
疏疏淡淡，问阿谁、堪比天真颜色。
笑杀东君虚占断，多少朱朱白白。
雪里温柔，水边明秀，不惜春工力。
骨清香嫩，迥然天与奇绝。
尝记宝籞寒轻，琐窗人睡起，玉纤轻摘。
漂泊天涯空瘦损，犹有当年标格。
万里风烟，一溪霜月，未怕欺他得。
不如归去，阆苑有个人忆。

辛弃疾	水龙吟
断崖千丈孤松，挂冠更在松高处。
平生袖手，故应休矣，功名良苦。
笑指儿曹，人间醉梦，莫嗔惊汝。
问黄金馀几，旁人欲说，田园计、君推去。
叹息芗林旧隐，对先生、竹窗松户。
一花一草，一觞一咏，风流杖屦。
野马尘埃，扶摇下视，苍然如许。
恨当年、九老图中，忘却画、盘园路。

辛弃疾	水龙吟
倚栏看碧成朱，等闲褪了香袍粉。
上林高选，匆匆又换，紫云衣润。
几许春风，朝薰暮染，为花忙损。
笑旧家桃李，东涂西抹，有多少、凄凉恨。
拟倩流莺说与，记容华、易消难整。
人间得意，千红百紫，转头春尽。
白发怜君，儒冠曾误，平生官冷。
算风流未减，年年醉里，把花枝问。

辛弃疾	水龙吟
补陀大士虚空，翠岩谁记飞来处。
蜂房万点，似穿如碍，玲珑窗户。
石髓千年，已垂未落，嶙峋冰柱。
有怒涛声远，落花香在，人疑是、桃源路。
又说春雷鼻息，是卧龙、弯环如许。
不然应是，洞庭张乐，湘灵来去。
我意长松，倒生阴壑，细吟风雨。
竟茫茫未晓。
只应白发，是开山祖。

辛弃疾	水龙吟
稼轩何必长贫，放泉檐外琼珠泻。
乐天知命，古来谁会，行藏用舍。
人不堪忧，一瓢自乐，贤哉回也。
料当年曾问，饭蔬饮水，何为是、栖栖者。
且对浮云山上，莫匆匆、去流山下。
苍颜照影，故应流落，轻裘肥马。
绕齿冰霜，满怀芳乳，先生饮罢。
笑挂瓢风树，一鸣渠碎，问何如哑。

辛弃疾	水龙吟
听兮清琼瑶些。
明兮镜秋毫些。
君无去此，流昏涨腻，生蓬蒿些。
虎豹甘人，渴而饮汝，宁猿猱些。
大而流江海，覆舟如芥，君无助、狂涛些。
路险兮、山高些。
愧余独处无聊些。
冬槽春盎，归来为我，制松醪些。
其外芳芬，团龙片凤，煮云膏些。
古人兮既往，嗟余之乐，乐箪瓢些。

辛弃疾	最高楼
相思苦，君与我同心。
鱼没雁沈沈。
是梦他松後追轩冕，是化为鹤後去山林。
对西风，直怅望，到如今。
待不饮、奈何君有恨。
待痛饮、奈何吾有病。
君起舞，试重斟。
苍梧云外湘妃泪，鼻亭山下鹧鸪吟。
早归来，流水外，有知音。

辛弃疾	最高楼
吾衰矣，须富贵何时。
富贵是危机。
暂忘设醴抽身去，未曾得米弃官归。
穆先生，陶县令，是吾师。
待葺个、园儿名佚老。
更作个、亭儿名亦好。
闲饮酒，醉吟诗。
千年田换八百主，一人口插几张匙。
休休休，更说甚，是和非。

辛弃疾	最高楼
花好处，不趁绿衣郎。
缟袂立斜阳。
面皮儿上因谁白，骨头儿里几多香。
尽饶他，心似铁，也须忙。
甚唤得、雪来白倒雪。
更唤得，月来香杀月。
谁立马，更窥墙。
将军止渴山南畔，相公调鼎殿东厢。
忒高才，经济地，战争场。

辛弃疾	最高楼
金闺老，眉寿正如川。
七十且华筵。
乐天诗句香山里，杜陵酒债曲江边。
问何如，歌窈窕，舞婵娟。
更十岁、太公方出将。
又十岁、武公才入相。
留盛事，看明年。
直须腰下添金印，莫教头上欠貂蝉。
向人间，长富贵，地行仙。

辛弃疾	瑞鹤仙
黄金堆到斗。
怎得似、长年画堂劝酒。
蛾眉最明秀。
向水沈烟里，两行红袖。
笙歌就。
争说道、明年时候。
被娥、做了殷勤，仙桂一枝入手。
知否。
风流别驾，近日人呼，文章太守。
天长地久。
岁岁上、乃翁寿。
记从来人道，相门出相，金印累累尽有。
但直须，周公拜前，鲁公拜後。

辛弃疾	汉宫春
行李溪头，有钓车茶具，曲几团蒲。
儿童认得，前度过者篮舆。
时时照影，甚此身、遍满江湖。
怅野老，行歌不住，定堪与语难呼。
一自东篱摇落，问渊明岁晚，心赏何如。
梅花正自不恶，曾有诗无。
知翁止酒，待重教、莲社人沽。
空怅望，风流已矣，江山特地愁予。

辛弃疾	沁园春
有酒忘杯，有笔忘诗，弄溪奈何。
看纵横斗转，龙蛇起陆，崩腾决去，雪练倾河。
袅袅东风，悠悠倒景，摇动云山水又波。
还知否，欠菖蒲攒港，绿竹缘坡。
长松谁剪嵯峨。
笑野老来耘山上禾。
算只因鱼鸟，天然自乐，非关风月，闲处偏多。
芳草春深，佳人日暮，濯发沧浪独浩歌。
徘徊久，问人间谁似，老子婆娑。

辛弃疾	沁园春
一水西来，千丈晴虹，十里翠屏。
喜草堂经岁，重来社老，斜川好景，不负渊明。
老鹤高飞，一枝投宿，长笑蜗牛戴屋行。
平章了，待十分佳处，著个茅亭。
青山意气峥嵘。
似为我归来妩媚生。
解频教花鸟，前歌後舞，更催云水，暮送朝迎。
酒圣诗豪，可能无势，我乃而今驾驭卿。
清溪上，被山灵却笑，白发归耕。

辛弃疾	归朝欢
我笑共工缘底怒。
触断峨峨天一柱。
补天又笑女娲忙，却将此石投闲处。
野烟荒草路。
先生柱杖来看汝。
倚苍苔，摩挲试问，千古几风雨。
长被儿童敲火苦。
时有牛羊磨角去。
霍然千丈翠岩屏，锵然一滴甘泉乳。
结亭三四五。
会相暖热携歌舞。
细思量，古来寒士，不遇有时遇。

辛弃疾	水龙吟
举头西北浮云，倚天万里须长剑。
人言此地，夜深长见，斗牛光焰。
我觉山高，潭空水冷，月明星淡。
待燃犀下看，凭栏却怕，风雷怒，鱼龙惨。
峡束□江对起，过危楼、欲飞还敛。
元龙老矣，不妨高卧，冰壶凉簟。
千古兴亡，百年悲笑，一时登览。
问何人又卸，片帆沙岸，系斜阳缆。

辛弃疾	水龙吟
只愁风雨重阳，思君不见令人老。
行期定否，征车几两，去程多少。
有客书来，长安却早，传闻追诏。
问归来何日，君家旧事，直须待、为霖了。
从此兰生蕙长，吾谁与、玩兹芳草。
自怜拙者，功名相避，去如飞鸟。
只有良朋，东阡西陌，安排似巧。
到如今巧处，依前又拙，把平生笑。

辛弃疾	卜算子
百郡怯登车，千里输流马。
乞得胶胶扰扰身，却笑区区者。
野水玉鸣渠，急雨珠跳瓦。
一榻清风方是闲，真得归来也。

辛弃疾	江神子・江城子
梨花著雨晚来晴。
月胧明。
泪纵横。
绣阁香浓，深锁凤箫声。
未必人知春意思，还独自，绕花行。
酒兵昨夜压愁城。
太狂生。
转关情。
写尽胸中，磊未全平。
却与平章珠玉价，看醉里，锦囊倾。

辛弃疾	江神子・江城子
宝钗飞凤鬓惊鸾。
望重欢。
水云宽。
肠断新来，翠被□香残。
待得来时春尽也，梅著子，笋成竿。
湘筠帘卷泪痕斑。
声闲。
玉垂环。
个里温柔，容我老其间。
却笑将军三羽箭，何日去，定天山。

辛弃疾	鹧鸪天
著意寻春懒便回。
何如信步两三杯。
山才好处行还倦，诗未成时雨早催。
携竹杖，更芒鞋。
朱朱粉粉野蒿开。
谁家寒食归宁女，笑语柔桑陌上来。

辛弃疾	鹧鸪天
水底明霞十顷光。
天教铺锦衬鸳鸯。
最怜杨柳如张绪，却笑莲花似六郎。
方竹簟，小胡床。
晚风消得许多凉。
背人白鸟都飞去，落日残□更断肠。

辛弃疾	鹧鸪天
漠漠轻□拨不开。
江南细雨熟黄梅。
有情无意东边日，已怒重惊忽地雷。
云柱础，水楼台。
罗衣费尽博山灰。
当时一识和羹味，便道为霖消息来。

辛弃疾	鹧鸪天
有甚闲愁可皱眉。
老怀无绪自伤悲。
百年旋逐花阴转，万事长看鬓发知。
溪上枕，竹间棋。
怕寻酒伴懒吟诗。
十分筋力夸强健，只比年时病起时。

辛弃疾	鹧鸪天
山上飞泉万斛珠。
悬崖千丈落鼪鼯。
已通樵迳行还碍，似有人声听却无。
闲略彴，远浮屠。
溪南修竹有茅庐。
莫嫌杖屦频来往，此地偏宜著老夫。

辛弃疾	鹧鸪天
莫避春阴上马迟。
春来未有不阴时。
人情展转闲中看，客路崎岖倦後知。
梅似雪，柳如丝。
试听别语慰相思。
短篷炊饭鲈鱼熟，除却松江枉费诗。

辛弃疾	鹧鸪天
白苎新袍入嫩凉。
春蚕食叶响回廊。
禹门已准桃花浪，月殿先收桂子香。
鹏北海，凤朝阳。
又携书剑路茫茫。
明年此日青云去，却笑人间举子忙。

辛弃疾	鹧鸪天
莫上扁舟向剡溪。
浅斟低唱正相宜。
从□犬吠千家白，且与梅成一段奇。
香暖处，酒醒时。
画檐玉箸已偷垂。
笑君解释春风恨，倩拂蛮笺只费诗。

辛弃疾	鹧鸪天
千丈阴崖百丈溪。
孤桐枝上凤偏宜。
玉音落落虽难合，横理庚庚定自奇。
人散後，月明诗。
试弹《幽愤》泪空垂。
不如却付骚人手，留和《南风》解愠诗。

辛弃疾	鹧鸪天
陌上柔条初破芽。
东邻蚕种已生些。
平冈细草鸣黄犊，斜日寒林点暮鸦。
山远近，路横斜。
青旗沽酒有人家。
城中桃李愁风雨，春在溪头野荠花。

辛弃疾	鹧鸪天
春日平原荠菜花。
新耕雨後落群鸦。
多情白发春无奈，晚日青□酒易赊。
闲意态，细生涯。
牛□西畔有桑麻。
青裙缟袂谁家女，去趁蚕生看外家。

辛弃疾	鹧鸪天
千丈清溪百步雷。
柴门都向水边开。
乱云剩带炊烟去，野水闲将日影来。
穿窈窕，历崔嵬。
东林试问几时栽。
动摇意态虽多竹，点缀风流却少梅。

辛弃疾	鹧鸪天
枕婆娑两鬓霜。
起听檐溜碎喧江。
那边玉箸销啼粉，这里车轮转别肠。
诗酒社，水边乡。
可堪醉墨几淋浪。
画图恰似归家梦，千里河山寸许长。

辛弃疾	西江月
明月别枝惊鹊，清风半夜鸣蝉。
稻花香里说丰年。
听取蛙声一片。
七八个星天外，两三点雨山前。
旧时茅店社林边。
路转溪桥忽见。

辛弃疾	菩萨蛮
淡黄弓样鞋儿小。
腰肢只怕风吹倒。
蓦地管弦催。
一团红雪飞。
曲终娇欲诉。
定忆梨园谱。
指日按新声。
主人朝玉京。

辛弃疾	菩萨蛮
锦书谁寄相思语。
天边数遍飞鸿数。
一夜梦千回。
梅花入梦来。
涨痕纷树发。
霜落沙洲白。
心事莫惊鸥。
人间千万愁。

辛弃疾	菩萨蛮
阮琴斜挂香罗绶。
玉纤初试琵琶手。
桐叶雨声乾。
真珠落玉盘。
朱弦调未惯。
笑倩春风伴。
莫作别离声。
且听双凤鸣。

辛弃疾	朝中措
年年金蕊艳西风。
人与菊花同。
霜鬓经春重绿，仙姿不饮长红。
焚香度日尽从容。
笑语调儿童。
一岁一杯为寿，从今更数千锺。

辛弃疾	鹊桥仙
小窗风雨，从今便忆，中夜笑谈清软。
啼鸦衰柳自无聊，更管得、离人肠断。
诗书事业，青毡犹在，头上貂蝉会见。
莫贪风月卧江湖，道日近、长安路远。

辛弃疾	鹊桥仙
松冈避暑。
茅檐避雨。
闲去闲来几度。
醉扶孤石看飞泉，又却是、前回醒处。
东家取妇。
西家归女。
灯火门前笑语。
酿成千顷稻花香，夜夜费、一天风露。

辛弃疾	临江仙
风雨催春寒食近，平原一片丹青。
溪边唤渡柳边行。
花飞蝴蝶乱，桑嫩野蚕生。
绿野先生闲袖手，却寻诗酒功名。
未知明日定阴晴。
今宵成独醉，却笑众人醒。

辛弃疾	临江仙
住世都无菩萨行，仙家风骨精神。
寿如山岳福如云。
金花汤沐诰，竹马绮罗群。
更愿升平添喜事，大家祷祝殷勤。
明年此地庆佳辰。
一杯千岁酒，重拜太夫人。

辛弃疾	定风波
山路风来草木香。
雨馀凉意到胡床。
泉石膏肓吾已甚。
多病。
堤防风月费篇章。
孤负寻常山简醉。
独自。
故应知子草《玄》忙。
湖海早知身汗漫。
谁伴。
只甘松竹共凄凉。

辛弃疾	定风波
听我尊前醉後歌。
人生亡奈别离何。
但使情亲千里近。
须信。
无情对面是山河。
寄语石头城下水。
居士。
而今浑不怕风波。
借使未如鸥鸟惯。
相伴。
也应学得老渔蓑。

辛弃疾	定风波
仄月高寒水石乡。
倚空青碧对禅床。
白发自怜心似铁。
风月。
使君子细与平章。
已判生涯筇竹杖。
来往。
却惭沙鸟笑人忙。
便好剩留黄绢句。
谁赋。
银钩小草晚天凉。

辛弃疾	定风波
昨夜山公倒载归。
儿童应笑醉如泥。
试与扶头浑未醒。
休问。
梦魂犹在葛家溪。
千古醉乡来往路。
知处。
温柔东畔白云西。
起向绿窗高处看。
题遍。
刘伶元自有贤妻。

辛弃疾	定风波
春到蓬壶特地晴。
神仙队里相公行。
翠玉相挨呼小字。
须记。
笑簪花底是飞琼。
总是倾城来一处。
谁妒。
谁携歌舞到园亭。
柳妒腰肢花妒艳。
听看。
流莺直是妒歌声。

辛弃疾	定风波
百紫千红过了春。
杜鹃声苦不堪闻。
却解啼教春小住。
风雨。
空山招得海棠魂。
一似蜀宫当日女。
无数。
猩猩血染赭罗巾。
毕竟花开谁作主。
记取。
大都花属惜花人。

辛弃疾	浣溪沙
侬是嵚崎可笑人。
不妨开口笑时频。
有人一笑坐生春。
歌欲颦时还浅笑，醉逢笑处却轻颦。
宜颦宜笑越精神。

辛弃疾	浣溪沙
梅子熟时到几回。
桃花开後不须猜。
重来松竹意徘徊。
惯听禽声浑可谱，饱观鱼阵已能排。
晚云挟雨唤归来。

辛弃疾	浣溪沙
百世孤芳肯自媒。
直须诗句与推排。
不然唤近酒边来。
自有渊明方有菊，若无和靖即无梅。
只今何处向人开。

辛弃疾	浣溪沙
未到山前骑马回。
风吹雨打已无梅。
共谁消遣两三杯。
一似旧时春意思，百无是处老形骸。
也曾头上带花来。

辛弃疾	杏花天
牡丹比得谁颜色。
似宫中、太真第一。
渔阳鼙鼓边风急。
人在沈香亭北。
买栽池馆多何益。
莫虚把、千金抛掷。
若教解语倾人国。
一个西施也得。

辛弃疾	鹊桥仙
风流标格，惺松言语，真个十分奇绝。
三分兰菊十分梅，斗合就、一枝风月。
笙簧未语，星河易转，凉夜厌厌留客。
只愁酒尽各西东，更把酒、推辞一霎。

辛弃疾	鹊桥仙
八旬庆会，人间盛事，齐劝一杯春酿。
胭脂小字点眉间，犹记得、旧时宫样。
彩衣更著，功名富贵，直过太公以上。
大家著意记新词，遇著个、十字便唱。

辛弃疾	鹊桥仙
豸冠风采，绣衣声价，曾把经纶少试。
看看有诏日边来，便入侍、明光殿里。
东君未老，花明柳媚，且引玉尘沈醉。
好将三万六千场，自今日、从头数起。

辛弃疾	鹊桥仙
轿儿排了，担儿装了，杜宇一声催起。
从今一步一回头，怎睚得、一千馀里。
旧时行处，旧时歌处，空有燕泥香坠。
莫嫌白发不思量，也须有、思量去里。

辛弃疾	虞美人
一杯莫落吾人後。
富贵功名寿。
胸中书传有馀香。
看写《兰亭》小字、记流觞。
问谁分我渔樵席。
江海消闲日。
看君天上拜恩浓。
却恐画楼无处、著东风。

辛弃疾	虞美人
翠屏罗幕遮前後。
舞袖翻长寿。
紫髯冠佩御炉香。
看取明年归奉、万年觞。
今宵池上蟠桃席。
咫尺长安日。
宝烟飞焰万花浓。
试看中间白鹤、驾仙风。

辛弃疾	虞美人
夜深困倚屏风後。
试请毛延寿。
宝钗小立白翻香。
旋唱新词犹误、笑持觞。
四更山月寒侵席。
歌舞催时日。
问他何处最情浓。
却道“小梅摇落、不禁风”。

辛弃疾	虞美人
群花泣尽朝来露。
争奈春归去。
不知庭下有荼䕷。
偷得十分春色、怕春知。
淡中有味清中贵。
飞絮残英避。
露华微渗玉肌香。
恰似杨妃初试、出兰汤。

辛弃疾	蝶恋花
意态憨生元自好。
学画鸦儿，旧日偏他巧。
蜂蝶不禁花引调。
西园人去春风少。
春已无情秋又老。
谁管闲愁，千里青青草。
今夜倩簪黄菊了。
断肠明月霜天晓。

辛弃疾	蝶恋花
谁向椒盘簪彩胜。
整整韶华，争上春风鬓。
往日不堪重记省。
为花长把新春恨。
春未来时先借问。
晚恨开迟，早又飘零近。
今岁花期消息定。
只愁风雨无凭准。

辛弃疾	蝶恋花
老去怕寻年少伴。
画栋珠帘，风月无人管。
公子看花朱碧乱。
新词搅断香思怨。
凉夜愁肠千百转。
一雁西风，锦字何时遣。
毕竟啼乌才思短。
唤回晓梦天涯远。

辛弃疾	蝶恋花
莫向城头听漏点。
说与行人，默默情千万。
总是离愁无近远。
人间儿女空恩怨。
锦绣心胸冰雪面。
旧日诗名，曾道空梁燕。
倾盖未偿平日愿。
一杯早唱《阳关》劝。

辛弃疾	感皇恩
七十古来稀，人人都道。
不是阴功怎生到。
松姿虽瘦，偏耐云寒霜晓。
看君双鬓底，青青好。
楼雪初晴，庭闱嬉笑。
一醉何妨玉壶倒。
从今康健，不用灵丹仙草。
更看一百岁，人难老。

辛弃疾	一枝花・促拍满路花
千丈擎天手。
万卷悬河口。
黄金腰下印，大如斗。
更千骑弓刀，挥霍遮前後。
百计千方久。
似斗草儿童，赢个他家偏有。
算枉了、双眉长恁皱。
白发空回首。
那时闲说向，山中友。
看丘陇牛羊，更辨贤愚否。
且自栽花柳。
怕有人来，但只道、今朝中酒。

辛弃疾	永遇乐
紫陌长安，看花年少，无限歌舞。
白发怜君，寻芳较晚，卷地惊风雨。
问君知否，鸱夷载酒，不似井瓶身误。
细思量，悲欢梦里，觉来总无寻处。
芒鞋竹杖，天教还了，千古玉溪佳句。
落魄东归，风流赢得，掌上明珠去。
起看清镜，南冠好在，拂了旧时尘土。
向君道，云霄万里，这回稳步。

辛弃疾	御街行
山城甲子冥冥雨。
门外青泥路。
杜鹃只是等闲啼，莫被他催归去。
垂杨不语，行人去後，也会风前絮。
情知梦里寻鹓鹭。
玉殿追班处。
怕君不饮太愁生，不是苦留君住。
白头自笑，年年送客，自唤春江渡。

辛弃疾	御街行
阑干四面山无数。
供望眼、朝与暮。
好风催雨过山来，吹尽一帘烦暑。
纱厨如雾，簟纹如水，别有生凉处。
冰肌不受铅华污。
更旎旎、真香聚。
临风一曲最妖娇，唱得行人且住。
藕花都放，木犀开後，待与乘鸾去。

辛弃疾	生查子
溪边照影行，天在清溪底。
天上有行云，人在行云里。
高歌谁和余，空谷清音起。
非鬼亦非仙，一曲桃花水。

辛弃疾	渔家傲
道德文章传几世。
到君合上三台位。
自是君家门户事。
当此际。
鬼山正抱西江水。
三万六千排日醉。
鬓毛只恁青青地。
江里石头争献瑞。
分明是。
中间有个长生字。

辛弃疾	好事近
彩胜斗华灯，平地东风吹却。
唤取雪中明月，伴使君行乐。
红旗铁马响春冰，老去此情薄。
惟有前村梅在，倩一枝随著。

辛弃疾	好事近
和泪唱《阳关》，依旧字娇声稳。
回首长安何处，怕行人归晚。
垂杨折尽只啼鸦，把离愁勾引。
却笑远山无数，被行云低损。

辛弃疾	行香子
归去来兮。
行乐休迟。
命由天、富贵何时。
百年光景，七十者稀。
奈一番愁，一番病，一番衰。
名利奔驰。
宠辱惊疑。
旧家时、都有些儿。
而今老矣，识破关机。
算不如闲，不如醉，不如痴。

辛弃疾	南歌子
玄入参同契，禅依不二门。
静看斜日隙中尘。
始觉人间、何处不纷纷。
病笑春先老，闲怜懒是真。
百般啼鸟苦撩人。
除却提壶、此外不堪闲。

辛弃疾	南歌子
世事从头减，秋怀彻底清。
夜深犹道枕边声。
试问清溪底事、不能平。
月到愁边白，鸡先远处鸣。
是中无有利和名。
因甚山前未晓、有人行。

辛弃疾	清平乐
此身长健。
还却功名愿。
枉读平生三万卷。
满酌金杯听劝。
男儿玉带金鱼。
能消几许诗书。
料得今宵醉也，两行红袖争扶。

辛弃疾	清平乐
诗书万卷。
合上明光殿。
案上文书看未遍。
眉里阴功早见。
十分竹瘦松坚。
看君自是长年。
若解尊前痛饮，精神便是神仙。

辛弃疾	清平乐
清溪奔快。
不管青山碍。
千里盘盘平世界。
更著溪山襟带。
古今陵谷茫茫。
市朝往往耕桑。
此地居然形胜，似曾小小兴亡。

辛弃疾	浪淘沙
金玉旧情怀。
风月追陪。
扁舟千里兴佳哉。
不似子猷行半路，却棹船回。
来岁菊花开。
记我清杯。
西风雁过瑱山台。
把似倩他书不到，好与同来。

辛弃疾	浪淘沙
不肯过江东。
玉帐匆匆。
至今草木忆英雄。
唱著虞兮当日曲，便舞春风。
儿女此情同。
往事朦胧。
湘娥竹上泪痕浓。
舜盖重瞳堪痛恨，羽又重瞳。

辛弃疾	虞美人
当年得意如芳草。
日日春风好。
拔山力尽忽悲歌。
饮罢虞兮从此、奈君何。
人间不识精诚苦。
贪看青青舞。
蓦然敛袂却亭亭。
怕是曲中犹带、楚歌声。

辛弃疾	新荷叶
物盛还衰，眼看春药秋萁。
贵贱交情，翟公门外人稀。
酒酣耳热，又何须、幽愤裁诗。
茂林修竹，小园曲迳疏篱。
秋以为期。
西风黄菊开时。
拄杖敲门，从他颠倒裳衣。
去年堪笑，醉题诗、醒後方知。
而今东望，心随去鸟先飞。

辛弃疾	生查子
青山非不佳，未解留侬住。
赤脚踏沧浪，为爱清溪故。
朝来山鸟啼，劝上山高处。
我意不关渠，自要寻兰去。

辛弃疾	西江月
宫粉厌涂娇额，浓妆要压秋花。
西真人醉忆仙家。
飞佩丹霞羽化。
十里芬芳未足，一亭风露先加。
杏腮桃脸费铅华。
终惯秋蟾影下。

辛弃疾	糖多令・唐多令
淑景斗清明。
和风拂面轻。
小杯盘、同集郊。
著个儿不肯上，须索要、大家行。
行步渐轻盈。
行行笑语频。
凤鞋儿、微褪些根。
忽地倚人陪笑道，真个是、脚儿疼。

辛弃疾	王孙信・寻芳草
有得许多泪。
又闲却、许多鸳被。
枕头儿、放处都不是。
旧家时、怎生睡。
更也没书来，那堪被、雁儿调戏。
道无书、却有书中意。
排几个、人人字。

辛弃疾	一翦梅
记得同烧此夜香。
人在回廊。
月在回廊。
而今独自睚昏黄。
行也思量。
坐也思量。
锦字都来三两行。
千断人肠。
万断人肠。
雁儿何处是仙乡。
来也恓惶。
去也恓惶。

辛弃疾	一翦梅
独立苍茫醉不归。
日暮天寒，归去来兮。
探梅踏雪几何时。
今我来思。
杨柳依依。
白石江头曲岸□。
一片闲愁，芳草萋萋。
多情山鸟不须啼。
桃李无言，下自成蹊。

辛弃疾	玉楼春
往年巃嵸堂前路。
路上人夸通判雨。
去年拄杖过瓢泉，县吏垂头民笑语。
学窥圣处文章古。
清到穷时风味苦。
尊前老泪不成行，明日送君天上去。

辛弃疾	玉楼春
山行日日妨风雨。
风雨晴时君不见。
墙头尘满短辕车，门外人行芳草路。
南城东野应联句。
好记琅题字处。
也应竹里著行厨，已向瓮头防吏部。

辛弃疾	玉楼春
人间反覆成云雨。
凫雁江湖来又去。
十千一斗饮中仙，一百八盘天上路。
旧时「枫落吴江」句。
今日锦囊无著处。
看封关外水云侯，剩按山中诗酒部。

辛弃疾	南乡子
好个主人家。
不问因由便去嗏。
病得那人妆晃了，巴巴。
系上裙儿稳也哪。
别泪没些些。
海誓山盟总是赊。
今日新欢须记取，孩儿，更过十年也似他。

辛弃疾	南乡子
隔户语春莺。
才挂帘儿敛袂行。
渐见凌波罗袜步，盈盈。
随笑随颦百媚生。
著意听新声。
尽是司空自教成。
今夜酒肠还道窄，多情。
莫放笼纱蜡炬明。

辛弃疾	忆王孙
登山临水送将归。
悲莫悲兮生别离。
不用登临怨落晖。
昔人非。
惟有年年秋雁飞。

辛弃疾	柳梢青
姚魏名流。
年年揽断，雨恨风愁。
解释春光，剩须破费，酒令诗筹。
玉肌红粉温柔。
更染尽、天香未休。
今夜簪花，他年第一，玉殿东头。

辛弃疾	惜分飞
翡翠楼前芳草路。
宝马坠鞭曾驻。
最是周郎顾。
尊前几度歌声误。
望断碧云空日暮。
流水桃源何处。
闻道春归去。
更无人管飘红雨。

辛弃疾	六州歌头
西湖万顷，楼观矗千门。
春风路，红堆锦，翠连云。
俯层轩。
风月都无际，荡空蔼，开绝境，云梦泽，饶八九，不须吞。
翡翠明，争上金堤去，勃姗。
看贤王高会，飞盖入云烟。
白鹭振振，鼓咽咽。
记风流远，更休作，嬉游地，等闲看。
君不见，韩献子，晋将军，赵孤存。
千载传忠献，两定策，纪元勋。
孙又子，方谈笑，整乾坤。
直使长江如带，依前是、□赵须韩。
伴皇家快乐，长在玉津边。
只在南园。

辛弃疾	六州歌头
晨来问疾，有鹤止庭隅。
吾语汝。
只三事，太愁予。
病难扶。
手种青松树。
碍梅坞。
妨花迳，才数尺。
如人立。
却须锄。
秋水堂前，曲沼明於镜，可烛眉须。
被山头急雨，耕垄灌泥涂。
谁使吾庐。
映污渠。
叹青山好，檐外竹，遮欲尽，有还无。
删竹去，吾乍可，食无鱼。
爱扶疏。
又欲为山计，千百虑，累吾躯。
凡病此。
吾过矣。
子奚如。
口不能言臆对，虽扁鹊、药石难除。
有要言妙道，往问北山愚。
庶有瘳乎。

辛弃疾	满江红
宿酒醒时，算只有、清愁而已。
人正在、青涂堂上，月华如洗。
纸帐梅花归梦觉，莼羹鲈鲙秋风起。
问人生、得意几何时，吾归矣。
君若问，相思事。
料长在，歌声里。
这情怀只是，中年如此。
明月何妨千里隔，顾君与我何如耳。
向尊前、重约几时来，江山美。

辛弃疾	满江红
几个轻鸥，来点破、一泓澄绿。
更何处、一双，故来争浴。
细读离骚还痛饮，饱看修竹何妨肉。
有飞泉、日日供明珠，三千斛。
春雨满，秧新谷。
闲日永，眠黄犊。
看云连麦垄，雪堆蚕簇。
若要足时今足矣，以为未足何时足。
被野老、相扶入东园，枇杷熟。

辛弃疾	永遇乐
投老空山，万松手种，政尔堪叹。
何日成阴，吾年有几，似见儿孙晚。
古来池馆，云烟草棘，长使後人凄断。
想当年、良辰已恨，夜阑酒空人散。
停云高处，谁知老子，万事不关心眼。
梦觉东窗，聊复尔耳，起欲题书简。
霎时风怒，倒翻笔砚，天也只教吾懒。
又何事，催诗雨急，片云斗暗。

辛弃疾	兰陵王
一丘壑。
老子风流占却。
茅檐上、松月桂云，脉脉石泉逗山脚。
寻思前事错。
恼杀晨猿夜鹤。
终须是、邓禹辈人，锦绣麻霞坐黄阁。
长歌自深酌。
看天阔鸢飞，渊静鱼跃。
西风黄菊芗喷薄。
怅日暮云合，佳人何处，纫兰结佩带杜若。
入江海曾约。
遇合。
事难托。
莫击磬门前，荷蒉人过，仰天大笑冠簪落。
待说与穷达，不须疑著。
古来贤者，进亦乐，退亦乐。

辛弃疾	蓦山溪
饭蔬饮水，客莫嘲吾拙。
高处看浮云，一丘壑、中间甚乐。
功名妙手，壮也不如人，今老矣，尚何堪，堪钓前溪月。
病来止酒，辜负鸬鹚杓。
岁晚念平生，待都与、邻翁细说。
人间万事，先觉者贤乎，深雪里，一枝开，春事梅先觉。

辛弃疾	蓦山溪
小桥流水，欲下前溪去。
唤取故人来，伴先生、风烟杖屦。
行穿窈窕，时历小崎岖，斜带水，半遮山，翠竹栽成路。
一尊遐想，剩有渊明趣。
山上有停云，看山下、细雨。
野花啼鸟，不肯入诗来，还一似，笑翁诗，句没安排处。

辛弃疾	满庭芳
倾国无媒，入宫见妒，古来颦损蛾眉。
看公如月，光彩众星稀。
袖手高山流水，听群蛙、鼓吹荒池。
文章手，直须补衮，藻火粲宗彝。
痴儿。
公事了，吴蚕缠绕，自吐馀丝。
幸一枝粗稳，三径新治。
且约湖边风月，功名事、欲使谁知。
都休问，英雄千古，荒草没残碑。

辛弃疾	满庭芳
西崦斜阳，东江流水，物华不为人留。
铮然一叶，天下已知秋。
屈指人间得意，问谁是、骑鹤扬州。
君知我，从来雅意，未老已沧州。
无穷身外事，百年能几，一醉都休。
恨儿曹抵死，谓我心忧。
况有溪山杖屦，阮籍辈、须我来游。
还堪笑，机心早觉，海上有惊鸥。

辛弃疾	最高楼
花知否，花一似何郎。
又似沈东阳。
瘦棱棱地天然白，冷清清地许多香。
笑东君，还又向，北枝忙。
著一阵、霎时间底雪。
更一个、缺些儿底月。
山下路，水边墙。
风流怕有人知处，影儿守定竹旁厢。
且饶他，桃李趁，少年场。

辛弃疾	最高楼
君听取，尺布尚堪缝。
斗粟也堪舂。
人间朋友犹能合，古来兄弟不相容。
棣华诗，悲二叔，吊周公。
长叹息、脊令原上急。
重叹息、豆萁煎正泣。
形则异，气应同。
周家五世将军後，前江千载义居风。
看明朝，丹凤诏，紫泥封。

辛弃疾	江神子・江城子
乱云扰扰水潺潺。
笑溪山。
几时闲。
更觉桃源，人去隔仙凡。
万壑千岩楼外雪，琼作树，玉为栏。
倦游回首且加餐。
短篷寒。
画图间。
见说娇颦，拥髻待君看。
二月东湖湖上路，官柳嫩，野梅残。

辛弃疾	木兰花慢
路傍人怪问，此隐者、姓陶不。
堪黄菊如云，朝吟暮醉，唤不回头。
纵无酒成怅望，只东篱、搔首亦风流。
与客朝餐一笑，落英饱便归休。
古来尧舜有巢由。
江海去悠悠。
待说与佳人，种成香草，莫怨灵修。
我无可无不可，意先生、出处有如丘。
闻道问津人过，杀鸡为黍相留。

辛弃疾	木兰花慢
旧时楼上客，爱把酒、向南山。
笑白发如今，天教放浪，来往其间。
登楼更谁念我，却回头、西北望层栏。
云雨珠帘画栋，笙歌雾鬓云鬟。
近来堪入画图看。
父老愿公欢。
甚拄笏悠然，朝来爽气，正尔相关。
难忘使君後日，便一花一草报平安。
与客携壶且醉，雁飞秋影江寒。

辛弃疾	木兰花慢
可怜今夕月，向何处、去悠悠。
是别有人间，那边才见，光影东头。
是天外空汗漫，但长风、浩浩送中秋。
飞镜无根谁系，嫦娥不嫁谁留。
谓洋海底问无由。
恍忽使人愁。
怕万里长鲸，纵横触破，玉殿琼楼。
虾蟆故堪浴水，问云何、玉兔解沈浮。
若道都齐无恙，云何渐渐如钩。

辛弃疾	声声慢
停云霭霭，八表同昏，尽日时雨。
搔首良朋，门前平陆成江。
春醪湛湛独抚，限弥襟、闲饮东窗。
空延伫，恨舟车南北，欲往何从。
叹息东园佳树，列初荣枝叶，再兢春风。
日月于征，安得促席从容。
翩翩何处飞鸟，息庭树、好语和同。
当年事，问几人、亲友似翁。

辛弃疾	八声甘州
故将军、饮罢夜归来，长亭解雕鞍。
恨灞陵醉尉，匆匆未识，桃李无言。
射虎山横一骑，裂石响惊弦。
落托封侯事，岁晚田间。
谁向桑麻杜曲，要短衣匹马，移住南山。
看风流慷慨，谈笑过残年。
汉开边、功名万里，甚当时、健者也曾闲。
纱窗外、斜风细雨，一障轻寒。

辛弃疾	水调歌头
相公倦台鼎，要伴赤松游。
高牙千里东下，笳鼓万貔貅。
试问东山风月，更著中年丝竹，留得谢公不。
孺子宅边水，云影自悠悠。
占古语，方人也，正黑头。
穹龟突兀千丈，石打玉溪流。
金印沙堤时节，画栋珠帘云雨，一醉早归休。
贱子亲再拜，西北有神州。

辛弃疾	水调歌头
长恨复长恨，裁作短歌行。
何人为我楚舞，听我楚狂声。
余既滋兰九畹，又树蕙之百亩，秋菊更餐英。
门外沧浪水，可以濯吾缨。
一杯酒，问何似，身後名。
人间万事，□□常重泰山轻。
悲莫悲生离别，乐莫乐新相识，儿女古今情。
富贵非吾事，归与白鸥盟。

辛弃疾	水调歌头
我亦卜居者，岁晚望三闾。
昂昂千里，泛泛不作水中凫。
好在书携一束，莫问家徒四壁，往日置锥无。
借车载家具，家具少於车。
舞乌有，歌亡是，饮子虚。
二三子者爱我，此外故人疏。
幽事欲论谁共，白鸥飞来似可，忽去复何如。
群鸟欣有托，吾亦爱吾庐。

辛弃疾	水调歌头
四坐且勿语，听我醉中吟。
池塘春草未歇，高树变鸣禽。
鸿雁初飞江上，蟋蟋还来床下，时序百年心。
谁要卿料理，山水有清音。
欢多少，歌长短，酒浅深。
而今已不如昔，後定不如今。
闲处直须行乐，良夜更教秉烛，高会惜分阴。
白发短如许，黄菊倩谁簪。

辛弃疾	水龙吟
昔时曾有佳人，翩然绝世而独立。
未论一顾倾城，再顾又倾人国。
宁不知其，倾城倾国，佳人难得。
看行云行雨，朝朝暮暮，阳台下、襄王侧。
堂上更阑烛灭。
记主人、留髡送客。
合尊促坐，罗襦襟解，微闻芗泽。
当此之时，止乎礼义，不淫其色。
但□□□□，啜其泣矣，又何嗟及。

辛弃疾	贺新郎
翠浪吞平野。
挽天河、谁来照影，卧龙山下。
烟雨偏宜晴更好，约略西施未嫁。
待细把、江山图画。
千顷光中堆滟滪，似扁舟、欲下瞿塘马。
中有句，浩难写。
诗人例入西湖社。
记风流、重来手种，绿阴成也。
陌上游人夸故国，十里水晶台榭。
更夏道、横空清夜。
粉黛中□歌妙曲，问当年、鱼鸟无存者。
堂上燕，又长夏。

辛弃疾	贺新郎
觅句如东野。
想钱塘、风流处士，水仙祠下。
更隐小孤烟浪里，望断彭郎欲嫁。
是一色、空难画。
谁解胸中吞云梦，试呼来、草赋看司马。
须更把，上林写。
鸡豚旧日渔樵社。
问先生、带湖春涨，几时归也。
为爱琉璃三万顷，正卧水亭烟榭。
对玉塔、微澜深夜。
雁鹜如云休报事，被诗逢敌手皆者。
春草梦，也宜夏。

辛弃疾	贺新郎
绿树听鹈。
更那堪、鹧鸪声住，杜鹃声切。
啼到春归无寻处，苦恨芳菲都歇。
算未抵、人间离别。
马上琵琶关塞黑，更长门、翠辇辞金阙。
看燕燕，送归妾。
将军百战身名裂。
向河梁、回头万里，故人长绝。
易水萧萧西风冷，满座衣冠似雪。
正壮士、悲歌未彻。
啼鸟还知如许恨，料不啼清泪长啼血。
谁共我，醉明月。

辛弃疾	贺新郎
甚矣吾衰矣。
怅平生、交游零落，只今馀几。
白发空垂三千丈，一笑人间万事。
问何物、能令公喜。
我见青山多妩媚，料青山、见我应如是。
情与貌，略相似。
一尊搔首东窗里。
想渊明、停云诗就，此时风味。
江左沈酣求名者，岂识浊醪妙理。
回首叫、云飞风起。
不恨古人吾不见，恨古人、不见吾狂耳。
知我者，二三子。

辛弃疾	沁园春
我见君来，顿觉吾庐，溪山美哉。
怅平生肝胆，都成楚越，只今胶膝，谁是陈雷。
搔首踟蹰，爱而不见，要得诗来渴望梅。
还知否，快清风入手，日看千回。
直须抖擞尘埃。
人怪我柴门今始开。
向松间乍可，从他喝道，庭中且莫，踏破苍苔。
岂有文章，谩劳车马，待唤青刍白饭来。
君非我，任功名意气，莫恁徘徊。

辛弃疾	沁园春
杯汝来前，老子今朝，点检形骸。
甚长年抱渴，咽如焦釜，于今喜睡，气似奔雷。
汝说刘伶，古今达者，醉後何妨死便埋。
浑如此，叹汝於知已，真少恩哉。
更凭歌舞为媒。
算合作平居鸠毒猜。
况怨无大小，生於所爱，物无美恶，过则为灾。
与汝成言，勿留亟退，吾力犹能肆汝杯。
杯再拜，道麾之即去，招则须来。

辛弃疾	沁园春
杯汝知乎，酒泉罢侯，鸱夷乞骸。
更高阳入谒，都称齑臼，杜康初筮，正得云雷。
细数从前，不堪余恨，岁月都将曲糵埋。
君诗好，似提壶却劝，沽酒何哉。
君言病岂无媒。
似壁上雕弓蛇暗猜。
记醉眠陶令，终全至乐，独醒屈子，未免沈灾。
欲听公言，惭非勇者，司马家儿解覆杯。
还堪笑，借今宵一醉，为故人来。

辛弃疾	哨遍
蜗角斗争，左触右蛮，一战连千里。
君试思、方寸此心微。
总虚空、并包无际。
喻此理。
何言泰山毫末，从来天地一米。
嗟大小相形，鸠鹏自乐，之二虫又何知。
记跖行仁义孔丘非。
更殇乐长年老彭悲。
火鼠论寒，冰蚕语热，定谁同异。
噫。
贵贱随时。
连城才换一羊皮。
谁与齐万物，庄周吾梦见之。
正商略遗篇，翩然顾笑，空堂梦觉题秋水。
有客问洪河，百川灌雨，泾流不辨涯。
於是焉河伯欣然喜。
以天下之美尽在己。
渺沧溟望洋东视。
逡巡向若惊叹，谓我非逢子。
大方达观之家，未免长见，犹然笑耳。
北堂之水几何其。
但清溪一曲而已。

辛弃疾	哨遍
一壑自专，五柳笑人，晚乃归田里。
问谁知、几者动之微。
望飞鸿、冥冥天际。
论妙理。
浊醪正堪长醉。
从今自酿躬耕米。
嗟美恶难齐，盈虚如代，天耶何必人知。
试回头五十九年非。
似梦里欢娱觉来悲。
夔乃怜，谷亦亡羊，算来何异。
嘻。
物讳穷时。
丰狐文豹罪因皮。
富贵非吾愿，皇皇乎欲何之。
正万籁都沈，月明中夜，心弥万里清如水。
却自觉神游，归来坐对，依稀淮岸江。
看一时鱼鸟忘情喜。
会我已忘机更忘己。
又何曾物我相视。
非会濠梁遗意，要是吾非子。
但教河伯、休惭海若，大小均为水耳。
世间喜愠更何其。
笑先生三仕三已。

辛弃疾	念奴娇
未须草草，赋梅花，多少骚人词客。
总被西湖林处士，不肯分留风月。
疏影横斜，暗香浮动，□□春消息。
尚馀花品，未忝今古人物。
看取香月堂前，岁寒相对，楚两龚之洁。
自与诗家成一种，不系南昌仙籍。
怕是当年，香山老子，姓白来江国。
谪仙人，字太白，还又名白。

辛弃疾	念奴娇
为沽美酒，过溪来、谁道幽人难致。
更觉元龙楼百尺，湖海平生豪气。
自叹年来，看花索句，老不如人意。
东风归路，一川松竹如醉。
怎得身似庄周，梦中蝴蝶，花底人间世。
记取江头三月暮，风雨不为春计。
万斛愁来，金貂头上，不抵银瓶贵。
无多笑我，此篇聊当《宾戏》。

辛弃疾	感皇恩
富贵不须论，公应自有。
且把新词祝公寿。
当年仙桂，父子同攀希有。
人言金殿上，他年又。
冠冕在前，周公拜手。
同日催班鲁公後。
此时人羡，绿鬓朱颜依旧。
亲朋来贺喜，休辞酒。

辛弃疾	感皇恩
案上数编书，非庄即老。
会说忘言始知道。
万言千句，自不能忘堪笑。
朝来梅雨霁，青青好。
一壑一丘，轻衫短帽。
白发多时故人少。
子云何在，应有玄经□草。
江河流日夜，何时了。

辛弃疾	感皇恩
七十古来稀，未为稀有。
须是荣华更长久。
满床靴笏，罗列儿孙新妇。
精神浑是个，西王母。
遥想画堂，两行红袖。
妙舞清歌拥前後。
大男小女，逐个出来为寿。
一个一百岁，一杯酒。

辛弃疾	南乡子
无处著春光。
天上飞来诏十行。
父老欢呼童稚舞，前江。
千载周家孝义乡。
草木尽芬芳。
更觉溪头水也香。
我道乌头门侧畔，诸郎。
准备他年昼锦堂。

辛弃疾	小重山
绿涨连云翠拂空。
十分风月处，著衰翁。
垂杨影断岸西东。
君恩重，教且种芙蓉。
十里水晶宫。
有时骑马去，笑儿童。
殷勤却谢打头风。
船儿住，且醉浪花中。

辛弃疾	婆罗门引
落花时节，杜鹃声里送君归。
未消文字湘累。
只怕蛟龙云雨，後会渺难期。
更何人念我，老大伤悲。
已而已而。
算此意、只君知。
记取岐亭买酒，云洞题诗。
争如不见，才相见、便有别离时。
千里月、两地相思。

辛弃疾	婆罗门引
绿阴啼鸟，阳关未彻早催归。
歌珠凄断累累。
回首海山何处，千里共襟期。
叹高山流水，弦断堪悲。
中心怅而。
似风雨、落花知。
更拟停云君去，细□陶诗。
见君何日，待琼林、宴罢醉归时。
人争看、宝马来思。

辛弃疾	婆罗门引
落星万点，一天宝焰下层霄。
人间叠作仙鳌。
最爱金连侧畔，红粉袅花梢。
更鸣鼍击鼓，喷玉吹箫。
曲江画桥。
记花月、可怜宵。
想见闲愁未了，宿酒才消。
东风摇荡，似杨柳、十五女儿腰。
人共柳、那个无聊。

辛弃疾	行香子
好雨当春。
要趁归耕。
况而今、已是清明。
小窗坐地，侧听檐声。
恨夜来风，夜来月，夜来云。
花絮飘零。
莺燕丁宁。
怕妨侬、湖上闲行。
天心肯後，费甚心情。
放霎时阴，霎时雨，霎时晴。

辛弃疾	行香子
白露园蔬。
碧水溪鱼。
笑先生、网钓还锄。
小窗高卧，风展残书。
看北移山，盘谷序，辋川图。
白饭青刍。
赤脚长须。
客来时、酒尽重沽。
听风听雨，吾爱吾庐。
笑本无心，刚自瘦，此君疏。

辛弃疾	行香子
云岫如簪。
野涨挼蓝。
向春阑、绿醒红酣。
青裙缟袂，两两三三。
把曲生禅，玉版句，一时参。
拄杖弯环。
过眼嵌岩。
岸轻乌、白发鬖鬖。
他年来种，万桂千杉。
听小绵蛮，新格磔，旧呢喃。

辛弃疾	粉蝶儿
昨日春如，十三女儿学绣。
一枝枝、不教花瘦。
甚无情，便下得，雨风。
向园林、铺作地衣红绉。
而今春似，轻薄荡子难久。
记前时、送春归後。
把春波，都酿作，一江春酎。
约清愁、杨柳岸边相候。

辛弃疾	锦帐春
春色难留，酒杯常浅。
把旧恨、新愁相间。
五更风，千里梦，看飞红几片。
这般庭院。
几许风流，几般娇懒。
问相见、何如不见。
燕飞忙，莺语乱。
恨重帘不卷。
翠屏平远。

辛弃疾	夜游宫
几个相知可喜。
才厮见、说山说水。
颠倒烂熟只这是。
怎奈向，一回说，一回美。
有个尖新底。
说底话、非名即利。
说得口乾罪过你。
且不罪，俺略起，去洗耳。

辛弃疾	浪淘沙
身世酒杯中。
万事皆空。
古来三五个英雄。
雨打风吹何处是，汉殿秦宫。
梦入少年丛。
歌舞匆匆。
老僧夜半误鸣钟。
惊起西窗眠不得，卷地西风。

辛弃疾	河传
春水。
千里。
孤舟浪起。
梦携西子。
觉来村巷夕阳斜。
几家。
短墙红杏花。
晚云做造些儿雨。
折花去。
岸上谁家女。
太狂颠。
那岸边。
柳绵。
被风吹上天。

辛弃疾	西江月
人道偏宜歌舞，天教只入丹青。
喧天画鼓要他听。
把著花枝不应。
何处娇魂瘦影，向来软语柔情。
有时醉里唤卿卿。
却被傍人笑问。

辛弃疾	西江月
万事云烟忽过，一身蒲柳先衰。
而今何事最相宜。
宜醉宜游宜睡。
早趁催科了纳，更量出入收支。
乃翁依旧管些儿。
管竹管山管水。

辛弃疾	丑奴儿・采桑子
少年不识愁滋味，爱上层楼。
爱上层楼。
为赋新词强说愁。
而今识尽愁滋味，欲说还休。
欲说还休。
却道“天凉好个秋”。

辛弃疾	破阵子
少日春风满眼，而今秋叶辞柯。
便好消磨心下事，莫忆寻常醉後歌。
可怜白发多。
明日扶头颠倒，倩谁伴舞婆娑。
我定思君拼瘦损，君不思兮可奈何。
天寒将息呵。

辛弃疾	破阵子
宿麦畦中雉鷕，柔桑陌上蚕生。
骑火须防花月暗，玉唾长携彩笔行。
隔墙人笑声。
莫说弓刀事业，依然诗酒功名。
千载图中今古事，万石溪头长短亭。
小塘风浪平。

辛弃疾	定风波
少日犹堪话别离。
老来怕作送行诗。
极目南云无过雁。
君看。
梅花也解寄相思。
无限江山行未了。
父老。
不须和泪看旌旗。
後会丁宁何日□。
须记。
春风十日放灯时。

辛弃疾	定风波
莫望中州叹黍离。
元和圣德要君诗。
老去不堪谁似我。
归卧。
青山活计费寻思。
谁筑诗墙高十丈。
直上。
看君斩将更搴旗。
歌舞正浓还有语。
记取。
须髯不似少年时。

辛弃疾	踏莎行
进退存亡，行藏用舍。
小人请学樊须稼。
衡门之下可栖迟，日之夕矣□□下。
去卫灵公，遭桓司马。
东西南北之人也。
长沮粲溺耦而耕，丘何为是栖栖者。

辛弃疾	汉宫春
春已归来，看美人头上，袅袅春幡。
无端风雨，未肯收尽馀寒。
年时燕子，料今宵、梦到西园。
浑未办、黄柑荐酒，更传青韭堆盘。
却笑东风从此，便薰梅染柳，更没些闲。
闲时又来镜里，转变朱颜。
清愁不断，问何人、会解连环。
生怕见、花开花落，朝来塞雁先还。

辛弃疾	归朝欢
山下千林花太俗。
山上一枝看不足。
春风正在此花边，菖蒲自蘸清溪绿。
与花同草木。
问谁风雨飘零速。
莫怨歌，夜深岩下，惊动白云宿。
病怯残年频自卜。
老爱遗编难细读。
苦无妙手画於菟，人间雕刻真成鹄。
梦中人似玉。
觉来更忆腰如束。
许多愁，问君有酒，何不日丝竹。

辛弃疾	玉蝴蝶
古道行人来去，香红满树，风雨残花。
望断青山，高处都被云遮。
客重来、风流觞咏，春已去、光景桑麻。
苦无多。
一条垂柳，两个啼鸦。
人家。
疏疏翠竹，阴阴绿树，浅浅寒沙。
醉兀篮舆，夜来豪饮太狂些。
到如今、都齐醒却，只依旧、无奈愁何。
试听呵。
寒食近也，且住为佳。

辛弃疾	雨中花慢
旧雨常来，今□不来，佳人偃蹇谁留。
幸山中芋栗，今岁全收。
贫贱交情落落，古今吾道悠悠。
怪新来却见，文反离骚，诗□秦州。
功名只道，无之不乐，那知有更堪忧。
怎奈向、儿曹抵死，唤不回头。
石卧山前认虎，蚁喧床下闻牛。
为谁西望，凭栏一饷，却下层楼。

辛弃疾	临江仙
一自酒情诗兴懒，舞裙歌扇阑珊。
好天良夜月团团。
杜陵真好事，留得一钱看。
岁晚人欺程不识，怎教阿堵留连。
杨花榆荚雪漫天。
从今花影下，只看绿苔圆。

辛弃疾	临江仙
鼓子花开春烂漫，荒园无限思量。
今朝拄杖过西乡。
急呼桃叶渡，为看牡丹忙。
不管昨宵风雨横，依然红紫成行。
白头陪奉少年场。
一枝簪不住，推道帽檐长。

辛弃疾	玉楼春
三三两两谁家女。
听取鸣禽枝上语。
提壶沽酒已多时，婆饼焦时须早去。
醉中忘却来时路。
借问行人家住处。
只寻古庙那边行，更过溪南乌桕树。

辛弃疾	南歌子
散发披襟处，浮瓜沈李杯。
涓涓流水细侵阶。
凿个池儿，唤个月儿来。
画栋频摇动，红葵尽倒开。
斗匀红粉照香腮。
有个人人，把做镜儿猜。

辛弃疾	品令
更休说。
便是个、住世观音菩萨。
甚今年、容貌八十岁，见底道、才十八。
莫献寿星香烛。
莫祝灵龟椿鹤。
只消得、把笔轻轻去，十字上、添一撇。

辛弃疾	武陵春
桃李风前多妩媚，杨柳更温柔。
唤取笙歌烂熳游。
且莫管闲愁。
好趁春晴连夜赏，雨便一春休。
草草杯盘不要收。
才晓更扶头。

辛弃疾	鹧鸪天
聚散匆匆不偶然。
二年遍历楚山川。
但将痛饮酬风月，莫放离歌入管弦。
萦绿带，点青钱。
东湖春水碧连天。
明朝放我东归去，後夜相思月满船。

辛弃疾	鹧鸪天
翰墨诸君久擅场。
胸中书传许多香。
苦无丝竹衔杯乐，却看龙蛇落笔忙。
闲意思，老风光。
酒徒今有几高阳。
黄花不怯秋风冷，只怕诗人两鬓霜。

辛弃疾	鹧鸪天
万事纷纷一笑中。
渊明把菊对秋风。
细看爽气今犹在，惟有南山一似翁。
情味好，语言工。
三贤高会古来同。
谁知止酒停云老，独立斜阳数过鸿。

辛弃疾	鹧鸪天
点尽苍苔色欲空。
竹篱茅舍要诗翁。
花馀歌舞欢娱外，诗在经营惨澹中。
听软语，笑衰容。
一枝斜坠翠鬟松。
浅颦轻笑谁堪醉，看取萧然林下风。

辛弃疾	鹧鸪天
病绕梅花酒不空。
齿牙牢在莫欺翁。
恨无飞雪青松畔，却放疏花翠叶中。
冰作骨，玉为容。
当年宫额鬓云松。
直须烂醉烧银烛，横笛难堪一再风。

辛弃疾	鹧鸪天
句里春风正剪裁。
溪山一片画图开。
轻鸥自趁虚船去，荒犬还迎野妇回。
松菊竹，翠成堆。
要擎残雪斗疏梅。
乱鸦毕竟无才思，时把琼瑶蹴下来。

辛弃疾	鹧鸪天
石壁虚云积渐高。
溪声绕屋几周遭。
自从一雨花零乱，却爱微风草动摇。
呼玉友，荐溪毛。
殷勤野老苦相邀。
杖藜忽避行人去，认是翁来却过桥。

辛弃疾	鹧鸪天
自古高人最可嗟。
只因疏懒取名多。
居山一似庚桑楚，种树真成郭橐驼。
云子饭，水晶瓜。
林间携客更烹茶。
君归休矣吾忙甚，要看蜂儿趁晚衙。

辛弃疾	鹧鸪天
掩鼻人间臭腐场。
古来惟有酒偏香。
自从归住云烟畔，直到而今歌舞忙。
呼老伴，共秋光。
黄花何事避重阳。
要知烂熳开时节，直待西风一夜霜。

辛弃疾	鹧鸪天
谁共春光管日华。
朱朱纷纷野蒿花。
闲愁投老无多子，酒病而今较减些。
山远近，路横斜。
正无聊处管弦哗。
去年醉处犹能记，细数溪边第几家。

辛弃疾	鹧鸪天
占断雕栏只一株。
春风费尽几工夫。
天香夜染衣犹湿，国色朝酣酒未苏。
娇欲语，巧相扶。
不妨老干自扶疏。
恰如翠幕高堂上，来看红衫《百子图》。

辛弃疾	鹧鸪天
翠盖牙签几百株。
杨家姊妹夜游初。
五花结队香如雾，一朵倾城醉未苏。
闲小立，困相扶。
夜来风雨有情无。
愁红惨绿今宵看，却似吴宫教阵图。

辛弃疾	鹧鸪天
浓紫深红一画图。
中间更著玉盘盂。
先裁翡翠装成盖，更点胭脂染透酥。
香潋滟，锦模糊。
主人长得醉功夫。
莫携弄玉栏边去，羞得花枝一朵无。

辛弃疾	鹧鸪天
老病那堪岁月侵。
霎时光景值千金。
一生不负溪山债，百药难治书史淫。
随巧拙，任浮沈。
人无同处面如心。
不妨旧事从头记，要写行藏入《笑林》。

辛弃疾	鹧鸪天
鸡鸭成群晚不收。
桑麻长过屋山头。
有何不可吾方羡，要底都无饱便休。
新柳树，旧沙洲。
去年溪打那边流。
自言此地生儿女，不嫁金家即聘周。

辛弃疾	鹧鸪天
不向长安路上行。
却教山寺厌逢迎。
味无味处求吾乐，材不材间过此生。
宁作我，岂其卿。
人间走遍却归耕。
一松一竹真朋友，山鸟山花好弟兄。

辛弃疾	鹧鸪天
是处移花是处开。
古今兴废几池台。
背人翠羽偷鱼去，抱蕊黄须趁蝶来。
掀老瓮，拨新醅。
客来且尽两三杯。
日高盘馔供何晚，市远鱼鲑买未回。

辛弃疾	浣溪沙
寸步人间百尺楼。
孤城春水一沙鸥。
天风吹树几时休。
突兀趁人山石狠，朦胧避路野花羞。
人家平水庙东头。

辛弃疾	浣溪沙
细听春山杜宇啼。
一声声是送行诗。
朝来白鸟背人飞。
对郑子真岩石卧，趁陶元亮菊花期。
而今堪诵北山移。

辛弃疾	浣溪沙
草木於人也作疏。
秋来咫尺共荣枯。
空山晚翠孰华余。
孤竹君穷犹抱节，赤松子嫩已生须。
主人相爱肯留无。

辛弃疾	浣溪沙
艳杏夭桃两行排。
莫携歌舞去相催。
次第未堪供醉眼，去年栽。
春意才从梅里过，人情都向柳边来。
咫尺东家还又有，海棠开。

辛弃疾	浣溪沙
酒面低迷翠被重。
黄昏院落月朦胧。
堕髻啼妆孙寿醉，泥秦宫。
试问花留春几日，略无人管雨和风。
瞥向绿珠楼下见，坠残红。

辛弃疾	浣溪沙
强欲加餐竟未佳。
只宜长伴病僧斋。
心似风吹香篆过，也无灰。
山上朝来云出岫，随风一去未曾回。
次第前村行雨了，合归来。

辛弃疾	浣溪沙
新葺茅檐次第成。
青山恰对小窗横。
去年曾共燕经营。
病怯杯盘甘止酒，老依香火苦翻经。
夜来依旧管弦声。

辛弃疾	浣溪沙
花向今朝粉面匀。
柳因何事翠眉颦。
东风吹雨细於尘。
自笑好山如好色，只今怀树更怀人。
闲愁闲恨一番新。

辛弃疾	浣溪沙
台倚崩崖玉灭瘢。
青山却作捧心颦。
远林烟火几家村。
引入沧浪鱼得计，展成寥阔鹤能言。
几时高处见层轩。

辛弃疾	浣溪沙
总把平生入醉乡。
大都三万六千场。
今古悠悠多少事，莫思量。
微有寒些春雨好，更无寻处野花香。
年去年来还又笑，燕飞忙。

辛弃疾	浣溪沙
北陇田高踏水频。
西溪禾早已尝新。
隔墙沽酒□纤鳞。
忽有微凉何处雨，更无留影霎时云。
卖瓜声过竹边村。

辛弃疾	新荷叶
曲水流觞，赏心乐事良辰。
兰蕙光风，转头天气还新。
明眸皓齿，看江头、有女如云。
折花归去，绮罗陌上芳尘。
能几多春。
试听啼鸟殷勤。
览物兴怀，向来哀乐纷纷。
且题醉墨，似兰亭、列序时人。
後之览者，又将有感斯文。

辛弃疾	生查子
漫天春雪来，才抵梅花半。
最爱雪边人，楚些裁成乱。
雪儿偏解歌，只要金杯满。
谁道雪天寒，翠袖阑干暖。

辛弃疾	生查子
去年燕子来，帘幕深深处。
香径得泥归，都把琴书污。
今年燕子来，谁听呢喃语。
不见卷帘人，一阵黄昏雨。

辛弃疾	昭君怨
人面不如花面。
花到开时重见。
独倚小阑干。
许多山。
落叶西风时候。
人共青山都瘦。
说道梦阳台。
几曾来。

辛弃疾	乌夜啼
晚花露叶风条。
燕飞高。
行过长廊西畔、小红桥。
歌再起，人再舞，酒才消。
更把一杯重劝、摘樱桃。

辛弃疾	朝中措
年年团扇怨秋风。
愁绝宝杯空。
山下卧龙丰度，台前戏马英雄。
而今休矣，花残人似，人老花同。
莫怪东篱韵减，只今丹桂香浓。

辛弃疾	朝中措
夜深残月过山房。
睡觉北窗凉。
起绕中庭独步，一天星斗文章。
朝来客话，山林锺鼎，那处难忘。
君向沙头细问，白鸥知我行藏。

辛弃疾	河渎神
芳草绿萋萋。
断肠绝浦相思。
山头人望翠云旗。
蕙香佳酒君归。
惆怅画檐双燕舞。
东风吹散灵雨。
香火冷残箫鼓。
斜阳门外今古。

辛弃疾	太常引
一轮秋影转金波。
飞镜又重磨。
把酒问姮娥。
被白发、欺人奈何。
乘风好去，长空万里，直下看山河。
斫去桂婆娑。
人道是、清光更多。

辛弃疾	清平乐
少年痛饮。
忆向吴江醒。
明月团圆高树影。
十里蔷薇水冷。
大都一点宫黄。
人间直恁芳芬。
怕是九天风露，染教世界都香。

辛弃疾	清平乐
东园向晓。
阵阵西风好。
唤起仙人金小小。
翠羽玲珑装了。
一枝沈畔开时。
罗帏翠幕低垂。
恁地十分遮护，打窗早有蜂儿。

辛弃疾	清平乐
春宵睡重。
梦里还相送。
枕畔起寻双玉凤。
半日才知是梦。
一从卖翠人还。
又无音信经年。
却把泪来做水，流也流到伊边。

辛弃疾	菩萨蛮
旌旗依旧长亭路。
尊前试点莺花数。
何处捧心颦。
人间别样春。
功名君自许。
少日闻鸡舞。
诗句到梅花。
春风十万家。

辛弃疾	菩萨蛮
画楼影蘸清溪水。
歌声响彻行云里。
帘幕燕双双。
绿杨低映窗。
曲中特地误。
要试周郎顾。
醉里客魂消。
春风大小乔。

辛弃疾	菩萨蛮
万金不换囊中术。
上医元自能医国。
软语到更阑。
绨袍范叔寒。
江头杨柳路。
马踏春风去。
快趁两三杯。
河豚欲上来。

辛弃疾	菩萨蛮
看灯元是菩提叶。
依然会说菩提法。
法似一灯明。
须叟千万灯。
灯边花更满。
谁把空花散。
说与病维摩。
而今天女歌。

辛弃疾	菩萨蛮
游人占却岩中屋。
白云只向檐头宿。
谁解探玲珑。
青山十里空。
松篁通一径。
噤山花冷。
今古几千年。
西乡小有天。

辛弃疾	菩萨蛮
葛巾自向沧浪濯。
朝来漉酒那堪著。
高树莫鸣蝉。
晚凉秋水眠。
竹床能几尺。
上有华胥国。
山上咽飞泉。
梦中琴断弦。

辛弃疾	柳梢青
莫炼丹难。
黄河可塞，金可成难。
休辟谷难。
吸风饮露，长忍饥难。
劝君莫远游难。
何处有、西王母难。
休采药难。
人沈下土，我上天难。

辛弃疾	贺新郎
濮上看垂钓。
更风流、羊裘泽畔，精神孤矫。
楚汉黄金公卿印，比著渔竿谁小。
但过眼、才堪一笑。
惠子焉知濠梁乐，望桐江、千丈高台好。
烟雨外，几鱼鸟。
古来如许高人少。
细平章、两翁似与，巢由同调。
已被尧知方洗耳，毕竟尘污人了。
要名字、人间如扫。
我爱蜀庄沈冥者，解门前、不使徵书到。
君为我，画三老。

辛弃疾	贺新郎
下马东山路。
恍临风、周情孔思，悠然千古。
寂寞东家丘何在，缥缈危亭小鲁。
试重上、岩岩高处。
更忆公归西悲日，正、陌上多零雨。
嗟费却，几章句。
谢安雅志还成趣。
记风流、中年怀抱，长携歌舞。
政尔良难君臣事，晚听秦筝声苦。
快满眼、松篁千亩。
把似渠垂功名泪，算何如、且作溪山主。
双白鸟，又飞去。

辛弃疾	贺新郎
逸气轩眉宇。
似王良、轻车熟路，骅骝欲舞。
我觉君非池中物，咫尺蛟龙云雨。
时与命、犹须天付。
兰佩芳菲无人问，叹灵均、欲向重华诉。
空壹郁，共谁语。
儿曹不料扬雄赋。
怪当年、甘泉误说，青葱玉树。
风引船回沧溟阔，目断三山伊阻。
但笑指、吾庐何许。
门外苍官千百辈，尽堂堂、八尺须髯古。
谁载酒，带湖去。

辛弃疾	贺新郎
路入门前柳。
到君家、悠然细说，渊明重九。
岁晚凄其无诸葛，惟有黄花入手。
更西风、东篱依旧。
斗顿南山高如许，是先生、拄杖归来後。
山不记，何年有。
是中不减康庐秀。
倩西风、为君唤起，翁能来否。
鸟倦飞还平林去，云肯无心出岫。
剩准备、新诗几首。
欲辨忘言当年意，慨遥遥、我去羲农久。
天下事，可无酒。

辛弃疾	贺新郎
曾与东山约。
为鯈鱼、从容分得，清泉一勺。
堪笑高人读书处，多少松窗竹阁。
甚长被、游人占却。
万卷何言达时用，士方穷、早与人同乐。
新种得，几花药。
山头怪石蹲秋鹗。
俯人间、尘埃野马，孤撑高攫。
拄杖危亭扶未到，已觉云生两脚。
更换却、朝来毛发。
此地千年曾物化，莫呼猿、且自多招鹤。
吾亦有，一丘壑。

辛弃疾	贺新郎
拄杖重来约。
对东风、洞庭张乐，满空箫勺。
巨海拔犀头角出，来向此山高阁。
尚两两、三三前却。
老我伤怀登临际，问何方、可以平哀乐。
唯酒是，万金药。
劝君且作横空鹗。
便休论、人间腥腐，纷纷乌攫。
九万里风斯在下，翻覆云头雨脚。
更直上、濯发。
好卧长虹陂十里，是谁言、听取双黄鹤。
推翠影，浸云壑。

辛弃疾	贺新郎
听我三章约。
有谈功、谈名者舞，谈经深酌。
作赋相如亲涤器，识字子云投阁。
算枉把、精神费却。
此会不如公荣者，莫呼来、政尔妨人乐。
医俗士，苦无药。
当年众鸟看孤鹗。
意飘然、横空直把，曹吞刘攫。
老我山中谁来伴，须信穷愁有脚。
似剪尽、还生僧发。
自断此生天休问，倩何人、说与乘轩鹤。
吾有志，在沟壑。

辛弃疾	贺新郎
高阁临江渚。
访层城、空馀旧迹，黯然怀古。
画栋珠帘当日事，不见朝云暮雨。
但遗意、西山南浦。
天宇修眉浮新绿，映悠悠、潭影长如故。
空有恨，奈何许。
王郎健笔夸翘楚。
到如今、落霞孤鹜，竞传佳句。
物换星移知几度，梦想珠歌翠舞。
为徙倚、阑干凝伫。
目断平芜苍波晚，快江风、一瞬澄襟暑。
谁共饮，有诗侣。

辛弃疾	水龙吟
老来曾识渊明，梦中一见参差是。
觉来幽恨，停觞不御，欲歌还止。
白发西风，折腰五斗，不应堪此。
问北窗高卧，东篱自醉，应别有、归来意。
须信此翁未死。
到如今、凛然生气。
吾侪心事，古今长在，高山流水。
富贵他年，直饶未免，也应无味。
甚东山何事，当时也道，为苍生起。

辛弃疾	水龙吟
被公惊倒瓢泉，倒流三峡词源泻。
长安纸贵，流传一字，千金争舍。
割肉怀归，先生自笑，又何廉也。
但衔杯莫问，人间岂有，如孺子、长贫者。
谁识稼轩心事，似风乎、舞雩之下。
回头落日，苍茫万里，尘埃野马。
更想隆中，卧龙千尺，高吟才罢。
倩何人与问，雷鸣瓦釜，甚黄锺哑。

辛弃疾	水调歌头
木末翠楼出，诗眼巧安排。
天公一夜，削出四面玉崔嵬。
畴昔此山安在，应为先生见挽，万马一时来。
白鸟飞不尽，却带夕阳回。
劝公饮，左手蟹，右手杯。
人间万事变灭，今古几池台。
君看庄生达者，犹对山林皋壤，哀乐未忘怀。
我老尚能赋，风月试追陪。

辛弃疾	水调歌头
万事几时足，日月自西东。
无穷宇宙，人是一粟太仓中。
一葛一裘经岁，一钵一瓶终日，老子旧家风。
更著一杯酒，梦觉大槐宫。
记当年，吓腐鼠，叹冥鸿。
衣冠神武门外，惊倒几儿童。
休说须弥芥子，看取鵾鹏斥鴳，小大若为同。
君欲论齐物，须访一枝翁。

辛弃疾	水调歌头
唤起子陆子，经德问何如。
万锺於我何有，不负古人书。
闻道千章松桂，剩有四时柯叶，霜雪岁寒馀。
此是瑱山境，还似象山无。
耕也馁，学也禄，孔子徒。
青衫毕竟升斗，此意正关渠。
天地清宁高下，日月东西寒暑，何用著工夫。
两字君勿惜，借我榜吾庐。

辛弃疾	水调歌头
十里深窈窕，万瓦碧参差。
青山屋上，流水屋下绿横溪。
真得归来笑语，方是闲中风月，剩费酒边诗。
点检歌舞了，琴罢更围棋。
王家竹，陶家柳，谢家池。
知君勋业未了，不是枕流时。
莫向痴儿说梦，且作山人索价，颇怪鹤书迟。
一事定嗔我，已办《北山移》。

辛弃疾	水调歌头
高马勿捶面，千里事难量。
长鱼变化云雨，无使寸鳞伤。
一壑一丘吾事，一斗一石皆醉，风月几千场。
须作猬毛磔，笔作剑锋长。
我怜君，痴绝似，顾长康。
纶巾羽扇颠倒，又似竹林狂。
解道澄江如练，准备停云堂上，千首买秋光。
怨调为谁赋，一斛贮槟榔。

辛弃疾	水调歌头
我志在寥阔，畴昔梦登天。
摩挲素月，人世俯仰已千年。
有客骖麟并凤，云遇青山赤壁，相约上高寒。
酌酒援北斗，我亦虱其间。
少歌曰，神甚放，形则眠。
鸿鹄一再高举，天地睹方圆。
欲重歌兮梦觉，推枕惘然独念，人事底亏全。
有美人可语，秋水隔娟娟。

辛弃疾	念奴娇
看公风骨，似长松磊落，多生奇节。
世上儿曹都蓄缩，冻芋旁堆秋瓞。
结屋溪头，境随人胜，不是江山别。
紫云如阵，妙歌争唱新阕。
尊酒一笑相逢，与公臭味，菊茂兰须悦。
天上四时调玉烛，万事宜询黄发。
看取东归，周家叔父，手把元龟说。
祝公长似，十分今夜明月。

辛弃疾	念奴娇
龙山何处，记当年高会，重阳佳节。
谁与老兵供一笑，落帽参军华发。
莫倚忘怀，西风也会，点检尊前客。
凄凉今古，眼中三两飞蝶。
须信采菊东篱，高情千载，只有陶彭泽。
爱说琴中如得趣，弦上何劳声切。
试把空杯，翁还肯道，何必杯中物。
临风一笑，请翁同醉今夕。

辛弃疾	念奴娇
君诗好处，似邹鲁儒家，还有奇节。
下笔如神强压韵，遗恨都无毫发。
灸手炎来，掉头冷去，无限长安客。
丁宁黄菊，未消勾引蜂蝶。
天上绛阙清都，听君归去，我自癯山泽。
人道君才刚百炼，美玉都成泥切。
我爱风流，醉中颠倒，丘壑胸中物。
一杯相属，莫孤风月今夕。

辛弃疾	新荷叶
曲水流觞，赏心乐事良辰。
今几千年，风流禊事如新。
明眸皓齿，看江头、有女如云。
折花归去，绮罗陌上芳尘。
丝竹纷纷。
杨花飞鸟衔巾。
争似群贤，茂林修竹兰亭。
一觞一咏，亦足以畅叙幽情。
清欢未了，不如留住青春。

辛弃疾	新荷叶
种豆南山，零落一顷为萁。
岁晚渊明，也吟草盛苗稀。
风流刬地，向尊前、采菊题诗。
悠然忽见，此山正绕东篱。
千载襟期。
高情想像当时。
小阁横空，朝来翠扑人衣。
是中真趣，问骋怀、游目谁知。
无心出岫，白云一片孤飞。

辛弃疾	婆罗门引
龙泉佳处，种花满县却东归。
腰间玉若金累。
须信功名富贵，长与少年期。
怅高山流水，古调今悲。
卧龙暂而。
算天上、有人知。
最好五十学易，三百篇诗。
男儿事业，看一日、须有致君时。
端的了、休更寻思。

辛弃疾	行香子
少日尝闻。
富不如贫。
贵不如、贱者长存。
由来至乐，总属闲人。
且饮瓢泉，弄秋水，看停云。
岁晚情亲。
老语弥真。
记前时、劝我殷勤。
都休酒，也莫论文。
把相牛经，种鱼法，教儿孙。

辛弃疾	江神子・江城子
簟铺湘竹帐垂纱。
醉眠些。
梦天涯。
一枕惊回，水底沸鸣蛙。
借问喧天成鼓吹，良自苦，为官哪。
心空喧静不争多。
病维摩。
意云何。
扫地烧香，且看散天花。
斜日绿阴枝上噪，还又问，是蝉麽。

辛弃疾	江神子・江城子
两轮屋角走如梭。
太忙些。
怎禁他。
拟倩何人，天上劝羲娥。
何似从容来小住，倾美酒，听高歌。
人生今古不须磨。
积教多。
似尘沙。
未必坚牢，划地事堪嗟。
漫道长生学不得，学得後，待如何。

辛弃疾	沁园春
叠嶂西驰，万马回旋，众山欲东。
正惊湍直下，跳珠倒溅，小桥横截，缺月初弓。
老合投闲，天教多事，检校长身十万松。
吾庐小，在龙蛇影外，风雨声中。
争先见面重重。
看爽气朝来三数峰。
似谢家子弟，衣冠磊落，相如庭户，车骑雍容。
我觉其间，雄深雅健，如对文章太史公。
新堤路，问偃湖何日，烟水。

辛弃疾	沁园春
甲子相高，亥首曾疑，绛县老人。
看长身玉立，鹤般风度，方颐须磔，虎样精神。
文烂卿云，诗凌鲍谢，笔势更右军。
浑馀事，羡仙都梦觉，金阙名存。
门前父老忻忻。
焕奎阁新褒沼语温。
记他年帷幄，须依日月，只今剑履，快上星辰。
人道阴功，天教多寿，看到貂蝉七叶孙。
君家里，是几枝丹桂，几树灵椿。

辛弃疾	喜迁莺
暑风凉月。
爱亭亭无数，绿衣持节。
掩冉如羞，参差似妒，拥出芙渠花发。
步衬潘娘堪恨，貌比六郎谁洁。
添白鹭，晚晴时，公子佳人并列。
休说。
搴木末。
当日灵均，恨与君王别。
心阻媒劳，交疏怨极，恩不甚兮轻绝。
千古离骚文字，芳至今犹未歇。
都休问，但千杯快饮，露荷翻叶。

辛弃疾	永遇乐
怪底寒梅，一枝雪里，直恁愁绝。
问讯无言，依稀似妒，天上飞英白。
江山一夜，琼瑶万顷，此段如何妒得。
细看来，风流添得，自家越样标格。
晓来楼上，对花临镜，学作半妆宫额。
著意争妍，那知却有，人妒花颜色。
无情休问，许多般事，且自访梅踏雪。
待行过溪桥，夜半更邀素月。

辛弃疾	永遇乐
烈日秋霜，忠肝义胆，千载家谱。
得姓何年，细参辛字，一笑君听取。
艰辛做就，悲辛滋味，总是辛酸辛苦。
更十分，向人辛辣，椒桂捣残堪吐。
世间应有，芳甘浓美，不到吾家门户。
比著儿曹，累累却有，金印光垂组。
付君此事，从今直上，休忆对床风雨。
但赢得，靴纹绉面，记余戏语。

辛弃疾	归朝欢
万里康成西走蜀。
药市船归书满屋。
有时光彩射星躔，何人汉简雠天禄。
好之宁有足。
请看良贾藏金玉。
记斯文，千年未丧，四壁闻丝竹。
试问辛勤携一束。
何似牙签三万轴。
古来不作借人痴，有朋只就云窗读。
忆君清梦熟。
觉来笑我便便腹。
倚危楼，人间何处，扫地《八风曲》。

辛弃疾	瑞鹤仙
片帆何太急。
望一点须臾，去天咫尺。
舟人好看客。
似三峡风涛，嵯峨剑戟。
溪南溪北。
正遐想、幽人泉石。
看渔憔、指点危楼，却羡舞筵歌席。
叹息。
山林锺鼎，意倦情迁，本无欣戚。
转头陈迹。
飞鸟外，晚烟碧。
问谁怜旧日，南楼老子，最爱月明吹笛。
到而今、扑面黄尘，欲归未得。

辛弃疾	玉蝴蝶
贵贱偶然，浑似随风帘幌，篱落飞花。
空使儿曹，马上羞面频遮。
向空江、谁捐玉，寄离恨、应折疏麻。
暮云多。
佳人何处，数尽归鸦。
侬家。
生涯蜡屐，功名破甑，交友抟沙。
往日曾论，渊明似胜卧龙些。
记从来、人生行乐，休更问、日饮亡何。
快堪呵。
裁诗未稳，得酒良佳。

辛弃疾	满江红
我对君侯，长怪见、两眉阴德。
更长梦、玉皇金阙，姓名仙籍。
旧岁炊烟浑欲断，被公扶起千人活。
算胸中、除却五车书，都无物。
溪左右，山南北。
花远近，云朝夕。
看风流杖屦，苍髯如戟。
种柳已成陶令宅，散花更满维摩室。
劝人间、且住五千年，如金石。

辛弃疾	雨中花慢
马上三年，醉帽吟鞭，锦囊诗卷长留。
怅溪山旧管，风月新收。
明便关河杳杳，去应日月悠悠。
笑千篇索价，未抵蒲萄，五斗凉州。
停云老子，有酒盈尊，琴书端可消忧。
浑未办、倾身一饱，淅米矛头。
心似伤弓塞雁，身如喘月吴牛。
晚天凉也，月明谁伴，吹笛南楼。

辛弃疾	洞仙歌
婆娑欲舞，怪青山欢喜。
分得清溪半篙水。
记平沙鸥鹭，落日渔樵，湘江上，风景依然如此。
东篱多种菊，待学渊明，酒兴诗情不相似。
十里涨春波，一棹归来，只做个、五湖范蠡。
是则是、一般弄扁舟，争知道，他家有个西子。

辛弃疾	洞仙歌
旧交贫贱，太半成新贵。
冠盖门前几行李。
看匆匆西笑，争出山来，凭谁问，小草何如远志。
悠悠今古事。
得丧乘除，暮四朝三又何异。
任掀天勋业，冠古文章，有几个、笙歌晚岁。
况满屋貂蝉未为荣，记裂土分茅，是公家世。

辛弃疾	洞仙歌
松关桂岭，望青葱无路。
费尽银钩榜佳处。
怅空山岁晚，窈窕谁来，须著我，醉卧石楼风雨。
仙人琼海上，握手当年，笑许君携半山去。
叠嶂，卷飞泉，洞府凄凉，又却怪、先生多取。
怕夜半、罗浮有时还，好长把云烟，再三遮住。

辛弃疾	鹧鸪天
欲上高楼去避愁。
愁还随我上高楼。
经行几处江山改，多少亲朋尽白头。
归休去，去归休。
不成人总要封侯。
浮云出处元无定，得似浮云也自由。

辛弃疾	鹧鸪天
一片归心拟乱云。
春来谙尽恶黄昏。
不堪向晚檐前雨，又待今宵滴梦魂。
炉烬冷，鼎香氛。
酒寒谁遣为重温。
何人柳外横双笛，客耳那堪不忍闻。

辛弃疾	卜算子
修竹翠罗寒，迟日江山暮。
幽迳无人独自芳，此恨知无数。
只共梅花语。
懒逐游丝去。
著意寻春不肯香，香在无寻处。

辛弃疾	卜算子
欲行且起行，欲坐重来坐。
坐坐行行有倦时，更枕闲书卧。
病是近来身，懒是从前我。
静扫瓢泉竹树阴，且凭随缘过。

辛弃疾	卜算子
红粉靓梳妆，翠盖低风雨。
占断人间六月凉，期月鸳鸯浦。
根底藕丝长，花里莲心苦。
只为风流有许愁，更衬佳人步。

辛弃疾	点绛唇
身後功名，古来不换生前醉。
青鞋自喜。
不踏长安市。
竹外僧归，路指霜锺寺。
孤鸿起。
丹青手里。
剪破松江水。

辛弃疾	谒金门
遮素月。
云外金蛇明灭。
翻树啼鸦声未彻。
雨声惊落叶。
宝蜡成行嫌热。
玉腕藕花谁雪。
流水高山弦断绝。
怒蛙声自咽。

辛弃疾	谒金门
山吐月。
画烛从教风灭。
一曲瑶琴才听彻。
金蕉三两叶。
骤雨微凉还热。
似欠舞琼歌雪。
近日醉乡音问绝。
有时清泪咽。

辛弃疾	东坡引
玉纤弹旧怨。
还敲绣屏面。
清歌目送西风雁。
雁行吹字断。
雁行吹字断。
夜深拜月，琐窗西畔。
但桂影、空阶满。
翠帏自掩无人见。
罗衣宽一半。
罗衣宽一半。

辛弃疾	醉花阴
黄花谩说年年好。
也趁秋光老。
绿鬓不惊秋，若斗尊前，人好花堪笑。
蟠桃结子知多少。
家住三山岛。
何日跨归鸾，沧海飞尘，人世因缘了。

辛弃疾	清平乐
清词索笑。
莫厌银杯小。
应是天孙新与巧。
剪恨裁愁句好。
有人梦断关河。
小窗日饮亡何。
想见重帘不卷，泪痕滴尽湘娥。

辛弃疾	清平乐
灵皇醮罢。
福禄都来也。
试引鵷鶵花树下。
断了惊惊怕怕。
从今日日聪明。
更宜潭妹嵩兄。
看取辛家铁柱，无灾无难公卿。

辛弃疾	清平乐
月明秋晓。
翠盖团团好。
碎剪黄金教恁小。
都著叶儿遮了。
折来休似年时。
小窗能有高低。
无顿许多香处，只消三两枝儿。

辛弃疾	醉翁操
长松。
之风。
如公。
肯余从。
山中。
人心与吾兮谁问。
湛湛千里之江。
上有枫。
噫，送子东。
望君之门兮九重。
女无悦己，谁适为容。
不龟手药，或一朝兮取封。
昔与游兮皆童。
我独穷兮今翁。
一鱼兮一龙。
劳心兮忡忡。
噫，命与时逢。
子取之食兮万锺。

辛弃疾	西江月
秀骨青松不老，新词玉佩相磨。
灵槎准拟泛银河。
剩摘天星几个。
奠枕楼东风月，驻春亭上笙歌。
留君一醉意如何。
金印明年斗大。

辛弃疾	丑奴儿・采桑子
鹅湖山下长亭路，明月临关。
明月临关。
几阵西风落叶乾。
新词谁解裁冰雪，笔墨生寒。
笔墨生寒。
会说离愁千万般。

辛弃疾	破阵子
掷地刘郎玉斗，挂帆西子扁舟。
千古风流今在此，万里功名莫放休。
君王三百州。
燕雀岂知鸿鹄，貂蝉元出兜鍪。
却笑泸溪如斗大，肯把牛刀试手不。
寿君双玉瓯。

辛弃疾	破阵子
醉里挑灯看剑，梦回吹角连营。
八百里分麾下炙，五十弦翻塞外声。
沙场秋点兵。
马作的卢飞快，弓如霹雳弦惊。
了却君王天下事，赢得生前身後名。
可怜白发生。

辛弃疾	千年调
左手把青霓，右手挟明月。
吾使丰隆前导，叫开阊阖。
周游上下，径入寥天一。
览县圃，万斛泉，千丈石。
钧天广乐，燕我瑶之席。
帝饮予觞甚乐，赐汝苍璧。
嶙峋突兀，正在一丘壑。
余马怀，仆夫悲，下恍惚。

辛弃疾	祝英台近
水纵横，山远近。
拄杖占千顷。
老眼羞将，水底看山影。
试教水动山摇，吾生堪笑，似此个、青山无定。
一瓢饮。
人问翁爱飞泉，来寻个中静。
绕屋生喧，怎做静中境。
我眠君且归休，维摩方丈，待天女、散花时问。

辛弃疾	祝英台近
绿杨堤，青草渡。
花片水流去。
百舌声中，唤起海棠睡。
断肠几点愁红，蹄痕犹在，多应怨、夜来风雨。
别情苦。
马蹄踏遍长亭，归期又成误。
帘卷青楼，回首在何处。
画梁燕子双双，能言能语，不解说、相思一句。

辛弃疾	江神子・江城子
看君人物汉西都。
过吾庐。
笑谈初。
便说公卿，元自要通儒。
一自梅花开了後，长怕说，赋归欤。
而今别恨满江湖。
怎消除。
算何如。
杖屦当时，闻早放教疏。
今代故交新贵後，浑不寄，数行书。

辛弃疾	清平乐
云烟草树。
山北山南雨。
溪上行人相背去。
惟有啼鸦一处。
门前万斛春寒。
梅花可㬠摧残。
使我长忘酒易，要君不作诗难。

辛弃疾	临江仙
莫笑吾家苍壁小，棱层势欲摩空。
相知惟有主人翁。
有心雄泰华，无意巧玲珑。
天作高山谁得料，解嘲试倩扬雄。
君看当日仲尼穷。
从人贤子贡，自欲学周公。

辛弃疾	临江仙
记取年年为寿客，只今明月相随。
莫教弦管便生衣。
引壶觞自酌，须富贵何时。
入手清风词更好，细书白茧乌丝。
海山问我几时归。
枣瓜如可啖，直欲觅安期。

辛弃疾	临江仙
忆醉三山芳树下，几层风韵忘怀。
黄金颜色五花开。
味如庐橘熟。
贵似荔枝来。
闻道商山馀四老，橘中自酿秋醅。
试呼名品细推排。
重重香腑脏，偏殢圣贤杯。

辛弃疾	临江仙
夜语南堂新瓦响，三更急雨珊珊。
交情莫作细沙团。
死生贫富际，试向此中看。
记取他年《耆旧传》，与君名字牵连。
清风一枕晚凉天。
觉来还自笑，此梦倩谁园。

辛弃疾	南乡子
日日老莱衣。
更解风流蜡凤嬉。
膝上放教文度去，须知。
要使人看玉树枝。
剩记乃翁诗。
绿水红莲觅旧题。
归骑春衫花满路，相期。
来岁流觞曲水时。

辛弃疾	玉楼春
有无一理谁差别。
乐令区区浑未达。
事言无处未尝无，试把所无凭理说。
伯夷饥采西山蕨。
何异捣齑餐杵铁。
仲尼去卫又之陈，此是乘车入鼠穴。

辛弃疾	玉楼春
客来底事逢迎晚。
竹里鸣禽寻未见。
日高犹苦圣贤中，门外谁酣蛮触战。
多方为渴寻泉遍。
何日成阴松种满。
不辞长向水云来，只怕频烦鱼鸟倦。

辛弃疾	玉楼春
何人半夜推山去。
四面浮云猜是汝。
常时相对两三峰，走遍溪头无觅处。
西风瞥起云横渡。
忽见东南天一柱。
老僧拍手笑相夸，且喜青山依旧住。

辛弃疾	玉楼春
青山不会乘云去。
怕有愚公惊著汝。
人间踏地出租钱，借使移将无著处。
三星昨夜光移度。
妙语来题桥上柱。
黄花不插满头归，定倩白云遮且住。

辛弃疾	玉楼春
少年才把笙歌[角戔]。
夏日非长秋夜短。
因他老病不相饶，把好心情都做懒。
故人别後书来劝。
乍可停杯强吃饭。
云何相遇酒边时，却道达人须饮满。

辛弃疾	玉楼春
君如九醞台黏𧣴。
我似茅柴风味短。
几时秋水美人来，长恐扁舟乘兴懒。
高怀自饮无人劝。
马有青刍奴白饭。
向来珠履玉簪人，颇觉斗量车载满。

辛弃疾	玉楼春
狂歌击碎村醪。
欲舞还怜衫袖短。
身如溪上钓矶闲，心似道旁官堠懒。
山中有酒提壶劝。
好语多君堪饭。
至今有句落人间，渭水西风黄叶满。

辛弃疾	鹧鸪天
趁得东风汗漫游。
见他歌後怎生愁。
事如芳草春长在，人似浮云影不留。
眉黛敛，眼波流。
十年薄幸谩扬州。
明朝短棹轻衫梦，只在溪南罨画楼。

辛弃疾	鹧鸪天
叹息频年廪未高。
新词空贺此丘遭。
遥知醉帽时时落，见说吟鞭步步摇。
乾玉唾，秃锥毛。
只今明月费招邀。
最怜乌鹊南飞句，不解风流见二乔。

辛弃疾	鹧鸪天
戏马台前秋雁飞。
管弦歌舞更旌旗。
要知黄菊清高处，不入当年二谢诗。
倾白酒，绕东篱。
只於陶令有心期。
明朝重九浑潇洒，莫使尊前欠一枝。

辛弃疾	鹧鸪天
水荇参差动绿波。
一池蛇影噤群蛙。
因风野鹤饥犹舞，积雨山栀病不花。
名利处，战争多。
门前蛮触日干戈。
不知更有槐安国，梦觉南柯日未斜。

辛弃疾	鹧鸪天
出处从来自不齐。
後车方载太公归。
谁知孤竹夷齐子，正向空山赋采薇。
黄菊嫩，晚香枝。
一般同是采花时。
蜂儿辛苦多官府，蝴蝶花间自在飞。

辛弃疾	鹧鸪天
秋水长廊水石间。
有谁来共听潺潺。
羡君人物东西晋，分我诗名大小山。
穷自乐，懒方闲。
人间路窄酒杯宽。
看君不了痴儿事，又似风流靖长官。

辛弃疾	鹧鸪天
壮岁旌旗拥万夫。
锦突骑渡江初。
燕兵夜银胡，汉箭朝飞金仆姑。
追往事，叹今吾。
春风不染白髭须。
都将万字平戎策，换得东家种树书。

辛弃疾	鹧鸪天
上巳风光好放怀。
忆君犹未看花回。
茂林映带谁家竹，曲水流传第几杯。
锦绣，写玫瑰。
长年富贵属多才。
要知此日生男好，曾有周公祓禊来。

辛弃疾	鹧鸪天
去岁君家把酒杯。
雪中曾见牡丹开。
而今纨扇薰风里，又见疏枝月下梅。
欢几许，醉方回。
明朝归路有人摧。
低声待向他家道，带得歌声满耳来。

辛弃疾	鹊桥仙
溪边白鹭。
来吾告汝。
溪里鱼儿堪数。
主人怜汝汝怜鱼，要物我、欣然一处。
白沙远浦。
青泥别渚。
剩有虾跳鳅舞。
任君飞去饱时来，看头上、风吹一缕。

辛弃疾	西江月
画栋新垂帘幕，华灯未放笙歌。
一杯潋滟泛金波。
先向太夫人贺。
富贵吾应自有，功名不用渠多。
只将绿鬓抵羲娥。
金印须教斗大。

辛弃疾	西江月
风月亭危致爽，管弦声脆休催。
主人只是旧时怀。
锦瑟旁边须醉。
玉殿何须侬去，沙堤只要公来。
看看红药又翻阶。
趁取西湖春会。

辛弃疾	西江月
贪数明朝重九。
不知过了中秋。
人生有得许多愁。
惟有黄花如旧。
万象亭中酒。
九江阁上扶头。
城鸦唤我醉归休。
细雨斜风时候。

辛弃疾	西江月
醉里且贪欢笑，要愁那得工夫。
近来始觉古人书。
信著全无是处。
昨夜松边醉倒，问松「我醉何如」。
只疑松动要来扶。
以手推松曰「去」。

辛弃疾	瑞鹧鸪
江头日日打头风。
憔悴归来邴曼容。
郑贾正应求死鼠，叶公岂是好真龙。
孰居无事陪犀首，未办求封遇万松。
却笑千年曹孟德，梦中相对也龙锺。

辛弃疾	瑞鹧鸪
期思溪上日千回。
樟木桥边酒数杯。
人影不随流水去，醉颜重带少年来。
疏蝉响涩林逾静，冷蝶飞轻菊半开。
不是长卿终慢世，只缘多病又非才。

辛弃疾	玉楼春
无心云自来还去。
元共青山相尔汝。
霎时迎雨障崔嵬，雨过却寻归路处。
侵天翠竹何曾度。
遥见屹然星砥柱。
今朝不管乱云深，来伴仙翁山下住。

辛弃疾	玉楼春
瘦筇倦作登高去。
却怕黄花相尔汝。
岭头拭目望龙安，更在云烟遮断处。
思量落帽人风度。
休说当年功纪柱。
谢公直是爱东山，毕竟东山留不住。

辛弃疾	玉楼春
风前欲劝春光住。
春在城南芳草路。
未随流落水边花，且作飘零泥上絮。
镜中已觉星星误。
人不负春春自负。
梦回人远许多愁，只在梨花风雨处。

辛弃疾	玉楼春
悠悠莫向文山去。
要把襟裾牛马汝。
遥知书带草边行，正在雀罗门里住。
平生插架昌黎句。
不似拾柴东野苦。
侵天且拟凤凰巢，扫地从他鸜鹆舞。

辛弃疾	玉楼春
琵琶亭畔多芳草。
时对香炉峰一笑。
偶然重傍玉溪东，不是白头谁觉老。
普陀大士神通妙。
影入石头光了了。
看来持献可无言，长似慈悲颜色好。

辛弃疾	玉楼春
江头一带斜阳树。
总是六朝人住处。
悠悠兴废不关心，惟有沙洲双白鹭。
仙人矶下多风雨。
好卸征帆留不住。
直须抖擞尽尘埃，却趁新凉秋水去。

辛弃疾	鹊桥仙
少年风月，少年歌舞，老去方知堪羡。
叹折腰、五斗赋归来，问走了、羊肠几遍。
高车驷马，金章紫绶，传语渠侬稳便。
问东湖、带得几多春，且看凌云笔健。

辛弃疾	西江月
且对东君痛饮，莫教华发空催。
琼瑰千字已盈怀。
消得津头一醉。
休唱《阳关》别去，只今凰诏归来。
五云两两望三台。
已觉精神聚会。

辛弃疾	西江月
剩欲读书已懒，只因多病长闲。
听风听雨小窗眠。
过了春光太半。
往事如寻去鸟，清愁难解连环。
流莺不肯入西园。
唤起画梁飞燕。

辛弃疾	西江月
金粟如来出世，蕊宫仙子乘风。
清香一袖意无穷。
洗尽尘缘千种。
长为西风作主，更居明月光中。
十分秋意与玲珑。
拼却今宵无梦。

辛弃疾	西江月
八万四千偈後，更谁妙语披襟。
纫兰结佩有同心。
唤取诗翁来饮。
镂玉栽冰著句，高山流水知音。
胸中不受一尘侵。
却怕灵均独醒。

辛弃疾	西江月
粉面都成醉梦，霜髯能几春秋。
来时诵我《伴牢愁》。
一见尊前似旧。
诗在阴何侧畔，字居罗赵前头。
锦囊来往几时休。
已遣蛾眉等候。

辛弃疾	朝中措
年年黄菊滟秋风。
更有拒霜红。
黄似旧时宫额，红如此日芳容。
青青未老，尊前要看，儿辈平戎。
试酿西江为寿，西江绿水无穷。

辛弃疾	清平乐
溪回沙浅。
红杏都开遍。
不知春水暖。
犹傍垂杨春岸。
片帆千里轻船。
行人想见眠。
谁似先生高举，一行白鹭青天。

辛弃疾	好事近
明月到今宵，长是不如人约。
想见广寒宫殿，正云梳风掠。
夜深休更唤笙歌，檐头雨声恶。
不是小山词就，这一场寥索。

辛弃疾	好事近
云气上林梢，毕竟非空非色。
风景不随人去，到而今留得。
老无情味到篇章，诗债怕人索。
却笑近来林下，有许多词客。

辛弃疾	菩萨蛮
江摇病眼昏如雾。
送愁直到津头路。
归念乐天诗。
人生足别离。
云屏深夜语。
梦到君知否。
玉箸莫偷垂。
断肠天不知。

辛弃疾	菩萨蛮
西风都是行人恨。
马头渐喜归期近。
试上小红楼。
飞鸿字字愁。
阑干闲倚处。
一带山无数。
不似远山横。
秋波相共明。

辛弃疾	菩萨蛮
功名饱听儿童说。
看公两眼明如月。
万里勒燕然。
老人书一编。
玉阶方寸地。
好趁风云会。
他日赤松游。
依然万户侯。

辛弃疾	菩萨蛮
送君直上金銮殿。
情知不久须相见。
一日甚三秋。
愁来不自由。
九重天一笑。
定是留中了。
白发少经过。
此时愁奈何。

辛弃疾	菩萨蛮
人间岁月堂堂去。
劝君快上青云路。
圣处一灯传。
工夫萤雪边。
曲生风味恶。
辜负西窗约。
沙岸片帆开。
寄书无雁来。

辛弃疾	菩萨蛮
红牙签上群仙格。
翠罗盖底倾城色。
和雨泪阑干。
沈香亭北看。
东风休放去。
怕有流莺诉。
试问赏花人。
晓妆匀未匀。

辛弃疾	菩萨蛮
君家玉雪花如屋。
未应山下成三宿。
啼鸟几曾催。
西风犹未来。
山房连石径。
云卧衣裳冷。
倩得李延年。
清歌送上天。

辛弃疾	卜算子
万里籋浮云，一喷空凡马。
叹息曹瞒《老骥》诗，伏枥如公者。
山鸟哢窥檐，野鼠饥翻瓦。
老我痴顽合住山，此地菟裘也。

辛弃疾	丑奴儿・采桑子
晚来云淡秋光薄，落日晴天。
落日晴天。
堂上风斜画烛烟。
从渠去买人间恨，字字都圆。
字字都圆。
肠断西风十四弦。

辛弃疾	丑奴儿・采桑子
寻常中酒扶头後，歌舞支持。
歌舞支持。
谁把新词唤住伊。
临歧也有旁人笑，笑己争知。
笑己争知。
明月楼空燕子飞。

辛弃疾	丑奴儿・采桑子
此生自断天休问，独倚危楼。
独倚危楼。
不信人间别有愁。
君来正是眠时节，君且归休。
君且归休。
说与西风一任秋。

辛弃疾	丑奴儿・采桑子
近来愁似天来大，谁解相怜。
谁解相怜。
又把愁来做个天。
都将今古无穷事，放在愁边。
放在愁边。
却自移家向酒泉。

辛弃疾	丑奴儿・采桑子
年年索尽梅花笑，疏影黄昏。
疏影黄昏。
香满东风月一痕。
清诗冷落无人寄，雪艳冰魂。
雪艳冰魂。
浮玉溪头烟树村。

辛弃疾	浣溪沙
寿酒同斟喜有馀。
朱颜却对白髭须。
两人百岁恰乘除。
婚嫁剩添儿女拜，平安频拆外家书。
年年堂上寿星图。

辛弃疾	浣溪沙
歌串如珠个个匀。
被花勾引笑和颦。
向来惊动画梁尘。
莫倚笙歌多乐事，相看红紫又抛人。
旧巢还有燕泥新。

辛弃疾	浣溪沙
父老争言雨水匀。
眉头不似去年颦。
殷勤谢却甑中尘。
啼鸟有时能劝客，小桃无赖已撩人。
梨花也作白头新。

辛弃疾	浣溪沙
这里裁诗话别离。
那边应是望归期。
人言心急马行迟。
去雁无凭传锦字，春泥抵死污人衣。
海棠过了有荼䕷。

辛弃疾	浣溪沙
妙手都无斧凿瘢。
饱参佳处却成颦。
恰如春入浣花村。
笔墨今宵光有艳，管弦从此悄无言。
主人席次两眉轩。

辛弃疾	添字浣溪沙・山花子
句里明珠字字排。
多情应也被春催。
怪得名花和泪送，雨中栽。
赤脚未安芳斛稳，娥眉早把橘枝来。
报道锦薰笼底下，麝脐开。

辛弃疾	添字浣溪沙・山花子
记得瓢泉快活时。
长年耽酒更吟诗。
蓦地捉将来断送，老头皮。
绕屋人扶行不得，闲窗学得鹧鸪啼。
却有杜鹃能劝道，不如归。

辛弃疾	添字浣溪沙・山花子
日日闲看燕子飞。
旧巢新垒画帘低。
玉历今朝推戊己，住衔泥。
先自春光留不住，那堪更著子规啼。
一阵晚香吹不断，落花溪。

辛弃疾	添字浣溪沙・山花子
杨柳温柔是故乡。
纷纷蜂蝶去年场。
大率一春风雨事，最难量。
满把携来红粉面，堆盘更觉紫芝香。
幸自曲生闲去了，又教忙。

辛弃疾	减字木兰花
僧窗夜雨。
茶鼎熏炉宜小住。
却恨春风。
勾引诗来恼杀翁。
狂歌未可。
且把一尊料理我。
我到亡何。
却听侬家陌上歌。

辛弃疾	减字木兰花
昨朝官告。
一百五年村父老。
更莫惊疑。
刚道人生七十稀。
使君喜见。
恰限华堂开寿宴。
问寿如何。
百代儿孙拥太婆。

辛弃疾	醉太平
态浓意远。
眉颦笑浅。
薄罗衣窄絮风软。
鬓云欺翠卷。
南园花树春光暖。
红香径里榆钱满。
欲上秋千又惊懒。
且归休怕晚。

辛弃疾	太常引
仙机似欲织纤罗。
仿佛度金梭。
无奈玉纤何。
却弹作、清商恨多。
珠帘影里，如花半面，绝胜隔帘歌。
世路苦风波。
且痛饮、公无度河。

辛弃疾	太常引
论公耆德旧宗英。
吴季子、百馀龄。
奉使老於行。
更看舞、听歌最精。
须同卫武，九十入相，绿竹自青青。
富贵出长生。
记门外、清溪姓彭。

辛弃疾	东坡引
君如梁上燕。
妾如手中扇。
团团青影双双伴。
秋来肠欲断。
黄昏泪眼。
秋来肠欲断。
青山隔岸。
但咫尺、如天远。
病来只谢傍人劝。
龙华三会愿。
龙华三会愿。

辛弃疾	东坡引
花梢红未足。
条破惊新绿。
重帘下遍阑干曲。
有人春睡熟。
有人春睡熟。
鸣禽破梦，云偏目蹙。
起来香腮褪红玉。
花时爱与愁相续。
罗裙过半幅。
罗裙过半幅。

辛弃疾	恋绣衾
长夜偏冷添被儿。
枕头儿、移了又移。
我自是笑别人底，却元来、当局者迷。
如今只恨因缘浅，也不曾、抵死恨伊。
合手下、安排了，那筵席、须有散时。

辛弃疾	杏花天
牡丹昨夜方开遍。
毕竟是、今年春晚。
荼䕷付与薰风管。
燕子忙时莺懒。
多病起、日长人倦。
不待得、酒阑歌散。
副能得见茶瓯面。
却早安排肠断。

辛弃疾	柳梢青
白鸟相迎，相怜相笑，满面尘埃。
华发苍颜，去时曾劝，闻早归来。
而今岂是高怀。
为千里、莼羹计哉。
好把《移文》，从今日日，读取千回。

辛弃疾	武陵春
走去走来三百里，五日以为期。
六日归时已是疑。
应是望多时。
鞭个马儿归去也，心急马行迟。
不免相烦喜鹊儿。
先报那人知。

辛弃疾	谒金门
归去未。
风雨送春行李。
一枕离愁头澈尾。
如何消遣是。
遥想归舟天际。
绿鬓珑璁慵理。
好梦未成莺唤起。
粉香犹有殢。

辛弃疾	酒泉子
流水无情，潮到空城头尽白，离歌一曲怨残阳。
断人肠。
东风官柳舞雕墙。
三十六宫花溅泪，春声何处说兴亡。
燕双双。

辛弃疾	霜天晓角
暮山层碧。
掠岸西风急。
一叶软红深处，应不是、利名客。
玉人还伫立。
绿窗生怨泣。
万里衡阳归恨，先倩雁、寄消息。

辛弃疾	点绛唇
隐隐轻雷，雨声不受春回护。
落梅如许。
吹尽墙边去。
春水无情，碍断溪南路。
凭谁诉。
寄声传语。
没个人知处。

辛弃疾	生查子
梅子褪花时，直与黄梅接。
烟雨几曾开，一春江里活。
富贵使人忙，也有闲时节。
莫作路旁花，长教人看杀。

辛弃疾	生查子
悠悠万世功，当年苦。
鱼自入深渊，人自居平土。
红日又西沉，白浪长东去。
不是望金山，我自思量禹。

辛弃疾	昭君怨
夜雨剪残春韭。
明日重斟别酒。
君去问曹瞒。
好公安。
试看如今白发。
却为中年离别。
风雨正崔嵬。
早归来。

辛弃疾	一落索
锦帐如云处。
高不知重数。
夜深银烛泪成行，算都把、心期付。
莫待燕飞泥污。
问花花诉。
不知花定有情无，似却怕、新词妒。

辛弃疾	如梦令
燕子几曾归去。
只在翠岩深处。
重到画梁间，谁与旧巢为主。
深许。
深许。
闻道凤凰来住。

辛弃疾	生查子
一天霜月明，几处砧声起。
客梦已难成，秋色无边际。
旦夕是重阳，菊有黄花蕊。
只怕又登高，未饮心先醉。

辛弃疾	满江红
老子当年，饱经惯、花期酒约。
行乐处，轻裘缓带，绣鞍金络。
明月楼台箫鼓夜，梨花院落秋千索。
共何人、对饮五三锺，颜如玉。
嗟往事，空萧索。
怀新恨，又飘泊。
但年来何待，许多幽独。
海水连天凝望远，山风吹雨征衫薄。
向此际、羸马独骎骎，情怀恶。

辛弃疾	菩萨蛮
与君欲赴西楼约。
西楼风急征衫薄。
且莫上兰舟。
怕人青泪流。
临风横玉管。
声散江天满。
一夜旅中愁。
蛩吟不忍休。

辛弃疾	一翦梅
尘洒衣裾客路长。
霜林已晚，秋蕊犹香。
别离触处是悲凉。
梦里青楼，不忍思量。
天字沈沈落日黄。
云遮望眼，山割愁肠。
满怀珠玉泪浪浪。
欲倩西风，吹到兰房。

辛弃疾	一翦梅
歌罢尊空月坠西。
百花门外，烟翠霏微。
降纱笼烛照于飞。
归去来兮。
归去来兮。
酒入香腮分外宜。
行行问道，还肯相随。
娇羞无力应人迟。
何幸如之。
何幸如之。

辛弃疾	念奴娇
西真姊妹，料凡心忽起，共辞瑶阙。
燕燕莺莺相并比，的当两团儿雪。
合韵歌喉，同茵舞袖，举措□□别。
江梅影里，迥然双蕊奇绝。
还听别院笙歌，仓皇走报，笑语浑重叠。
拾翠洲边携手处，疑是桃根桃叶。
并蒂芳莲，双头红药，不意俱攀折。
今宵鸳帐，有同对影明月。

辛弃疾	念奴娇
论心论相，便择术满眼，纷纷何物。
踏碎铁鞋三百緉，不在危峰绝壁。
龙友相逢，洼樽缓举，议论敲冰雪。
何妨人道，圣时同见三杰。
自是不日同舟，平戎破虏，岂由言轻发。
任使穷通相鼓弄，恐是真□难灭。
寄食王孙，丧家公子，谁握周公发。
冰□皎皎，照人不下霜月。

辛弃疾	念奴娇
妙龄秀发，湛灵台一点，天然奇绝。
万壑千岩归健笔，扫尽平山风月。
雪里疏梅，霜头寒菊，迥与馀花别。
识人青眼，慨然怜我疏拙。
遐想後日娥眉，两山横黛，谈笑风生颊。
握手论文情极处，冰玉一时清洁。
扫断尘劳，招呼萧散，满酌金蕉叶。
醉乡深处，不知天地空阔。

辛弃疾	江城子
留仙初试砑罗裙。
小腰身。
可怜人。
江国幽香，曾向雪中闻。
过尽东园桃与李，还见此，一枝春。
庾郎襟度最清真。
挹芳尘。
便情亲。
南馆花深，清夜驻行云。
拼却日高呼不起，灯半灭，酒微醺。

辛弃疾	惜奴娇
风骨萧然，称独立、群仙首。
春江雪、一枝梅秀。
小样香檀，映朗玉、纤纤手。
未久。
转新声、泠泠山溜。
曲里传情，更浓似、尊中酒。
信倾盖、相逢如旧。
别後相思，记敏政堂前柳。
知否。
又拼了、一场消瘦。

辛弃疾	眼儿媚
烟花丛里不宜他。
绝似好人家。
淡妆娇面，轻注朱唇，一朵梅花。
相逢比著年时节，顾意又争些。
来朝去也，莫因别个，忘了人咱。

辛弃疾	如梦令
韵胜仙风缥缈。
的皪娇波宜笑。
串玉一声歌，占断多情风调。
清妙。
清妙。
留住飞云多少。

辛弃疾	鹧鸪天
翦烛西窗夜未阑。
酒豪诗兴两联绵。
香喷瑞兽金三尺，人插云梳玉一弯。
倾笑语，捷飞泉。
觥筹到手莫留连。
明朝再作东阳约，肯把鸾胶续断弦。

辛弃疾	踏莎行
萱草齐阶，芭蕉弄叶。
乱红点点团香蝶。
过墙一阵海棠风，隔帘几处梨花雪。
愁满芳心，酒潮红颊。
年年此际伤离别。
不妨横管小楼中，夜阑吹断千山月。

辛弃疾	□□□
莺未老。
花谢东风扫。
秋千人倦彩绳闲，又被清明过了。
日长减破夜长眠，别听笙箫吹晓。
锦笺封与怨春诗，寄与归云缥缈。

辛弃疾	谒金门
山共水。
美满一千馀里。
不避晓行并早起。
此情都为你。
不怕与人尤殢。
只怕被人调戏。
因甚无个阿鹊地。
没工夫说里。

辛弃疾	好事近
春动酒旗风，野店芳醪留客。
系马水边幽寺，有梨花如雪。
山僧欲看醉魂醒，茗碗泛香白。
微记碧苔归路，袅一鞭春色。

辛弃疾	好事近
花月赏心天，抬举多情诗客。
取次锦袍须贳，爱春醅浮雪。
黄鹂何处故飞来，点破野雪白。
一点暗红犹在，正不禁风色。

辛弃疾	好事近
春意满西湖，湖上柳黄时节。
濒水雾窗云户，贮楚宫人物。
一年管领好花枝，东风共披拂。
已约醉骑双凰，玩三山风月。

辛弃疾	水调歌头
客子久不到，好景为君留。
西楼著意吟赏，何必问更筹。
唤起一天明月，照我满怀冰雪，浩荡百川流。
鲸饮未吞海，剑气已横秋。
野光浮。
天宇迥，物华幽。
中州遗恨，不知今夜几人愁。
谁念英雄老矣，不道功名蕞尔，决策尚悠悠。
此事费分说，来日且扶头。

辛弃疾	水调歌头
泰岳倚空碧，汶□卷云寒。
萃兹山水奇秀，列宿下人寰。
八世家传素业，一举手攀丹桂，依约笑谈间。
宾幕佐储副，和气满长安。
分虎符，来近甸，自金銮。
政平讼简无事，酒社与诗坛。
会看沙堤归去，应使神京再复，款曲问家山。
玉佩揖空阔，碧雾翳苍鸾。

辛弃疾	贺新郎
世路风波恶。
喜清时、边夫袖手，□将帷幄。
正值春光二三月，两两燕穿帘幕。
又怕个、江南花落。
与客携壶连夜饮，任蟾光、飞上阑干角。
何时唱，从军乐。
归欤已赋居岩壑。
悟人世、正类春蚕，自相缠缚。
眼畔昏鸦千万点，□欠归来野鹤。
都不恋、黑头黄阁。
一咏一觞成底事，庆康宁、天赋何须药。
金盏大，为君酌。

辛弃疾	渔家傲
风月小斋模画舫。
绿窗朱户江湖样。
酒是短桡歌是桨。
和情放。
醉乡稳到无风浪。
自有拍浮千斛酿。
从教日日蒲桃涨。
门外独醒人也访。
同俯仰。
赏心却在鸱夷上。

辛弃疾	霜天晓角
雪堂迁客。
不得文章力。
赋写曹刘兴废，千古事、泯陈迹。
望中矶岸赤。
直下江涛白。
半夜一声长啸，悲天地、为予窄。

辛弃疾	苏武慢
帐暖金丝，杯乾云液，战退夜□飂𩘟。
障泥系马，扫路迎宾，先借落花春色。
歌竹传觞，探梅得句，人在玉楼琼室。
唤吴姬学舞，风流轻转，弄娇无力。
尘世换、老尽青山，铺成明月，瑞物已深三尺。
丰登意绪，婉娩光阴，都作暮寒堆积。
回首驱羊旧节，入蔡奇兵，等闲陈迹。
总无如现在，尊前一笑，坐中赢得。

辛弃疾	绿头鸭・多丽
叹飘零。
离多会少堪惊。
又争如、天人有信，不同浮世难凭。
占秋初、桂花散采，向夜久、银汉无声。
凤驾催云，红帷卷月，泠泠一水会双星。
素杼冷，临风休织，深诉隔年诚。
飞光浅，青童语款，丹鹊桥平。
看人间、争求新巧，纷纷女伴欢迎。
避灯时、彩丝未整，拜月处、蛛网先成。
谁念监州，萧条官舍，烛摇秋扇坐中庭。
笑此夕、金钗无据，遗恨满蓬瀛。
欹高枕，梧桐听雨，如是天明。

辛弃疾	乌夜啼
江头三月清明。
柳风轻。
巴峡谁知还是、洛阳城。
春寂寂。
娇滴滴。
笑盈盈。
一段乌丝阑上、记多情。

辛弃疾	品令
迢迢征路。
又小舸、金陵去。
西风黄叶，淡烟衰草，平沙将暮。
回首高城，一步远如一步。
江边朱户。
忍追忆、分携处。
今宵山馆，怎生禁得，许多愁绪。
辛苦罗巾，取几行泪雨。

辛弃疾	好事近
医者索酬劳，那得许多钱物。
只有一个整整，也盒盘盛得。
下官歌舞转凄惶，剩得几枝笛。
觑著这般火色，告妈妈将息。

辛弃疾	金菊对芙蓉
远水生光，遥山耸翠，霁烟深锁梧桐。
正零瀼玉露，淡荡金风。
东篱菊有黄花吐，对映水、几簇芙蓉。
重阳佳致，可堪此景，酒酽花浓。
追念景物无穷。
叹少年胸襟，忒煞英雄。
把黄英红萼，甚物堪同。
除非腰佩黄金印，座中拥、红粉娇容。
此时方称情怀，尽拼一饮千锺。

辛弃疾	贺新郎
瑞气笼清晓。
卷珠帘、次第笙歌，一时齐奏。
无限神仙离蓬岛。
凤驾鸾车初到。
见拥个、仙娥窈窕。
玉佩玎裆风缥缈。
望娇姿、一似垂杨袅。
天上有，世间少。
刘郎正是当年少。
更那堪、天教付与，最多才貌。
玉树琼枝相映耀。
谁与安排忒好。
有多少、风流欢笑。
直待来春成名了。
马如龙、绿绶欺芳草。
同富贵，又偕老。

辛弃疾	好事近
日日过西湖，冷浸一天寒玉。
山色虽言如画，想画时难邈。
前弦後管夹歌锺，才断又重续。
相次藕花开也，几兰舟飞逐。

辛弃疾	生查子
百花头上开，冰雪寒中见。
霜月定相知，先识春风面。
主人情意深，不管江妃怨。
折我最繁枝，还许冰壶荐。

赵善扛	传言玉女
璧月珠星，辉映小桃秾李。
化工容易，与人间富贵。
东风巷陌，春在暖红温翠。
人来人去，笑歌声里。
油壁青骢，第一番共燕喜。
举头天上，有如人意。
歌传乐府，犹是升平风味。
明朝须判，醉眠花底。

赵善扛	好事近
风动一川花，摇漾影迷红碧。
人立杏花阴下，泛光风袭袭。
琼枝碧月互相辉，春容泫将夕。
罗盖暗承花雾，渍鲛绡香湿。

赵善扛	重叠金・菩萨蛮
楚宫杨柳依依碧。
遥山翠隐横波溢。
绝艳照秾春。
春光欲醉人。
纤纤芳草嫩。
微步轻罗衬。
花戴满头归。
游蜂花上飞。

赵善扛	重叠金・菩萨蛮
玉关芳草黏天碧。
春风万里思行客。
骑马向风嘶。
道归犹未归。
南云新有雁。
望眼愁边断。
膏沐为谁容。
倚楼烟雨中。

赵善扛	重叠金・菩萨蛮
一川花月青春夜。
玉容依约花阴下。
月照曲阑干。
红绡挹露寒。
袖香温素手。
意铄金卮酒。
香远绣帘开。
画楼吹落梅。

赵善扛	十拍子・破阵子
柳絮飞时绿暗，荼䕷开後春酣。
花外青帘迷酒思，陌上晴光收翠岚。
佳辰三月三。
解佩人逢游女，踏青草斗宜男。
醉倚画阑阑槛北，梦绕清江江水南。
飞鸾与共骖。

赵善扛	青玉案
一年陌上寻芳意。
想人在、东风里。
褪粉销红春有几。
青翰飞去，紫云凝伫，往事如流水。
烟横极浦山无际。
暗解明珰问谁寄。
乡在温柔何处是。
轮囷香雾，静深庭院，帘影参差翠。

赵善扛	烛影摇红
桃李墙头，向人都似他年意。
舞丝千丈扬晴光，骀青春无际。
花气薰人自醉。
傍垂杨、行行缓辔。
倦游无奈，回首云山，归期犹未。
玉锁楼空，鸟啼花外东风起。
少年恩怨付波流，吟望朱阑倚。
冉冉尘生客袂。
对尊前、高情暂寄。
洞天一笑，仙驭乘空，姑峰凝翠。

赵善扛	谒金门
新雨霁。
开遍满园桃李。
波暖池塘风细细。
一双花鸭戏。
唤起春融睡美。
扶醉宿妆慵理。
移步避入花影里。
绣裙低窣地。

赵善扛	宴清都
疏柳无情绪。
都不管、渡头行客欲去。
犹依赖得，玉光万顷，为人留住。
相从岁月如骛，叹回首、离歌又赋。
更举目、斜照沈沈，西风剪剪秋墅。
君行定忆南池，歌筵舞地，花晨月午。
八砖步日，三雍奏乐，送君云路。
别情未抵遗爱，试听取、湖山共语。
便可能、无意同倾，一尊露醑。

赵善扛	小重山
汲水添瓶恰换花。
蜂儿争要采，打窗纱。
青春谁与度年花。
弦索暗，无绪几曾拿。
春思正交加。
马蹄声错认，客还家。
花笺欲写寄天涯。
羞人见，罗袖急忙遮。

赵善扛	感皇恩
七十古来稀，吾生已半。
莫把身心自萦绊。
据他缘分，且恁随时消遣。
但知逢酒饮，逢花看。
林泉有约，风光无限。
日上花梢起来晚。
芒鞋竹杖，信步水村山馆。
更寻三两个，清闲伴。

赵善扛	贺新郎
昼永重帘卷。
乍池塘、一番过雨，芰荷初展。
竹引新梢半含粉，绿荫扶疏满院。
过花絮、蝶稀蜂懒。
窗户沈沈人不到，伴清幽、时有流莺啭。
凝思久，意何限。
玉钗坠枕风鬟颤。
湛虚堂、壶冰莹彻，簟波零乱。
自是仙姿清无暑，月影空垂素扇。
破午睡、香销馀篆。
一枕湖山千里梦，正白苹烟棹归来晚。
云弄碧，楚天远。

赵善扛	喜迁莺
韶华骀荡。
看化工尽力，安排春仗。
薄雾霏烟，软风轻日，物态与人交畅。
鸟生弄巧千调，楼影垂空十丈。
乱花柳，粲宝钿缨络、采丝帷帐。
佳赏。
辉艳冶，笑语盈盈，花面交相向。
歌运长缫，酒凝深碧，和气盎然席上。
好春易苦风雨，人意难逢舒放。
但拍掌。
醉陶然一笑，忘形天壤。

赵善括	菩萨蛮
烟波江上西亭小。
晓来雨过惊秋早。
飞栋倚晴空。
凉生面面风。
痴儿官事了。
独自凭栏笑。
何处有尘埃。
扁舟归去来。

赵善括	柳梢青
愁别欣逢。
人间离合，自古难同。
写就茶经，注成花谱，何事西东。
一尊良夜匆匆。
怎忍见、轻帆短篷。
汉水无情，楚云有意，目断飞鸿。

赵善括	鹧鸪天
忆昔南楼旧使君。
与君携手蹑浮云。
如今更到经行处，妙墨新诗得屡闻。
淮南路，楚江分。
离尊相属更论文。
明朝一棹人千里，多少红愁与翠颦。

赵善括	鹧鸪天
我是行人更送行。
潇潇风雨倍伤情。
征帆西去何须急，飞诏东来分外荣。
红袖湿，玉尊倾。
不堪回首暮云平。
小舟准拟随君去，要听霜天晓角声。

赵善括	鹧鸪天
雨沐芙蓉秋意清。
可人风月满江城。
怜风爱月方留恋，对月临风又送行。
人渐远，酒须倾。
只凭一醉遣多情。
重来休厌刘郎老，明月清风有素盟。

赵善括	沁园春
虎啸风生，龙跃云飞，时不再来。
试凭高望远，长淮清浅，伤今怀古，故国氛埃。
壮志求伸，匈奴未灭，早以家为何谓哉。
多应是，待著鞭事了，税驾方回。
稼轩聊尔名斋。
笑学请樊迟心未开。
似南阳高卧，莘郊自乐，溪韬略，傅野盐梅。
植杖亭前，集山楼下，五桂三槐次第栽。
功名遂，向急流勇退，肯恁徘徊。

赵善括	沁园春
问舍东湖，招隐西山，惠然肯来。
有閟香兰桂，无穷幽趣，隔溪车马，何处轻埃。
微利虚名，朝荣暮辱，笑尔焉能浼我哉。
闲欹枕，被幽禽唤觉，午梦惊回。
无言独坐南斋。
好唤取芳尊相对开。
待醒时重醉，疏帘透月，醉时还醒，画角吹梅。
无用千金，休悬六印，荆棘谁能满地栽。
人间世，任游鹍独运，斥鴳低徊。

赵善括	沁园春
千里风湍，万叠云峰，自相送迎。
叹扁舟如叶，漂流如梗，片帆如箭，聚散如萍。
家在东湖，身来西浙，非为区区利与名。
堪怜处，为雏饥犊暮，狗苟蝇营。
平生。
何辱何荣。
且一任三才和五行。
有鴳飞鹏奋，鹤长凫短，朱颜富贵，白发公卿。
印漫累累，绶何若若，休羡行歌朱买臣。
归来好，向严滩垂钓，谷口躬耕。

赵善括	满江红
一雨连春，东湖涨、蒲萄新绿。
湖上路，柳浓花艳，绿园红簇。
尘世难逢开口笑，人生待足何时足。
况南州高士是西邻，人如玉。
行路唱，谁家曲。
愁易感，欢难续。
问轩裳於我，有何荣辱。
众醉岂容君独醒，出林休恨风催木。
叹惊弦、飞鸟尚知还，安巢宿。

赵善括	满江红
三十年前，曾向此、舞风歌月。
今依旧、江山如画，鬓须如雪。
故友冥鸿随净社，旧时秋蚓横尘壁。
赖庐峰、对我眼偏青，曾相识。
开岫幌，携山屐。
泉泻布，星飞石。
为收帆舣棹，小留终日。
休问重湖吹碧浪，且同五老浮琼液。
待明朝、首向东飞，清风力。

赵善括	满江红
腾茂飞英，分忧愿、自然风力。
千里静，江山改观，羽旄增色。
林下风清公事少，笔端雷动奸豪息。
听宴香、深处笑声长，文章客。
丹诏自，天边得。
宣室对，君心忆。
趁良辰高会，履珠簪碧。
和气回春徵酝酿，政声报最惟清白。
看挥毫、万字扫云烟，吴笺湿。

赵善括	鹧鸪天
画鹢翩翩去似飞。
季鹰何事忽思归。
风湍自送征帆隐，云巘须将彩笔挥。
江作酒，海为卮。
为君满酌不须辞。
酒酣渴思回春梦，自笑何时是足时。

赵善括	念奴娇
扬辉璧月，照层台缥缈，篷莱云气。
玉宇清明仙语近，多少怨红愁翠。
问我殷勤，几年尘土，依旧高标致。
广寒别後，与谁曾共幽会。
一日失脚人间，十常八九，底事如人意。
狗苟蝇营真可笑，何乃比余於是。
风月佳时，江山好处，无复怀愁悴。
倚栏舒啸，六经时自心醉。

赵善括	醉落魄・一斛珠
重阳时节。
可怜又是天崖客。
扁舟小泊花溪侧。
细雨斜风，不见秦楼月。
白衣望断无消息。
举觞一笑真难得。
归兮学取陶彭泽。
采菊东篱，悠然见山色。

赵善括	摸鱼儿
喜连宵、四郊春雨。
纷纷一阵红去。
东君不爱闲桃李，春色尚馀分数。
云影住。
任绣勒香轮，且阻寻芳路。
农家相语。
渐南亩浮青，西江涨绿，芳沼点萍絮。
西成事，端的今年不误。
从他蝶恨蜂妒。
莺啼也怨春多雨，不解与春分诉。
新燕舞。
犹记得、雕梁旧日空巢土。
天涯劳苦。
望故国江山，东风吹泪，渺渺在何处。

赵善括	摸鱼儿
被杨花、带将春去，飘扬一路无定。
满庭绿荫丝千尺，枝上旧香吹尽。
幽梦醒。
对晚色、秋千院落人初静。
柔条弄影。
奈翦翦轻风，冥冥细雨，惹起万千恨。
云山路，休蹑高楼独凭。
楚天一抹烟暝。
娇莺百啭飞鸠去，何处可寻芳信。
心自省。
念咫尺、青楼应怪人薄幸。
归期将近。
料喜鹊先知，飞来报了，日日倚门等。

赵善括	虞美人
长空一夜霜风吼。
寒色消残酒。
问伊今夜在谁行。
遗恨落花流水、误刘郎。
尤云殢雨多情话。
分付阿谁也。
侬家有分受凄惶。
只怕娇痴不睡、也思量。

赵善括	好事近
月色透窗寒，一夜素衾霜湿。
无寐起来搔首，正参横人寂。
此心重省已回肠，何况是行役。
欲弃利名归去，奈楚天云隔。

赵善括	鹧鸪天
枉道黉堂是冷官。
深深青琐锁青鸾。
新诗自得清歌举，和气都消永夜寒。
花态净，酒杯宽。
燕娇莺巧有馀欢。
不因客里东阳瘦，好把西江一吸乾。

赵善括	满江红
传语风光，须少驻、共君流转。
谁忍见、绿肥红瘦，鲜欢多感。
泽国千丝烟雨暗，江成一带云山远。
看新荷、泛水学人愁，心常卷。
羞鬓雪，凭花染。
携酒阵，嫌杯浅。
叹人生岂为，青衫槐板。
记舞可怜宫柳细，写情但觉香笺短。
上层楼、独倚有谁知，栏干暖。

赵善括	水调歌头
山险号北固，景胜冠南州。
洪涛江上乱云，山里簇红楼。
堪笑萍踪无定，拟泊叶舟何许，无计可依刘。
金阙自帷幄，玉垒老貔貅。
问兴亡，成底事，几春秋。
六朝人物，五胡妖雾不胜愁。
休学楚囚垂泪，须把祖鞭先著，一鼓版图收。
惟有金焦石，不逐水漂流。

赵善括	好事近
风雨做春愁，桃杏一时零落。
是处绿肥红瘦，怨东君情薄。
行藏独倚望江楼，双燕度帘幕。
回首故园应在，误秋千人约。

赵善括	鹧鸪天
玉殿分荣两桂华。
灵根移植在长沙。
风姨先绽无双蕊，月姊重开第一花。
金榜烂，玉音加。
从今稳步上天霞。
休夸水击三千里，且歌笙歌十万家。

赵善括	醉落魄・一斛珠
梯横画阁。
碧栏干外江风恶。
笑声欢意浮杯酌。
秋水春山，相对称行乐。
谁家青鸟穿帘幕。
暗传空有阳台约。
天公著意称停著。
寒色人情，都恁两清薄。

赵善括	醉落魄・一斛珠
梯横画阁。
月明江静烟光薄。
碧山回绕栏干角。
一缕行云，忽向杯中落。
樱歌柳舞俱柔弱。
罗衣不耐江风恶。
凭谁唤取双黄鹤。
骑上瑶台，同赴金桃约。

赵善括	朝中措
东君著意在枝头。
红紫自风流。
贪引游蜂舞蝶，几多春事都休。
三分好处，不随流水，即是闲愁。
惟我惜花心在，更看红叶沈浮。

赵善括	菩萨蛮
鹊桥巧雾随风远。
蟾宫皓影凝空满。
一点寿星明。
祥光彻太清。
周公天子传。
礼乐新封鲁。
功业焕旗常。
钧天侍玉皇。

赵善括	水调歌头
形胜视京兆，警跸驻钱塘。
光前诏後弹压，谁数汉张王。
几百万家和气，五十馀年创见，天下一循良。
有口皆歌颂，无地不耕桑。
春过半，花锦烂，柳丝长。
潭潭门卫森戟，宴寝正凝香。
笑把湖山佳色，醉挹西湖晴滟，童艾祝霞觞。
四海瞻华衮，千载侍吾皇。

赵善括	满江红
海岳储祥，符昌运、挺生前哲。
天赋与、飘然才气，凛然忠节。
颖脱难藏冲斗剑，誓清行击中流楫。
二十年、麾节遍江湖，恩威浃。
香穗直，云峰列。
觞羽急，鲸川竭。
共介公眉寿，赞公贤业。
出处已能齐二老，功名岂止超三杰。
侍吾皇、千载带金重，头方黑。

赵善括	醉蓬莱
正采铃坠盖，玉燕投怀，梦符佳月。
五百年间，诞中兴人杰。
杖策归来，入关徒步，万里朝金阙。
贯日精忠，凌云壮气，妙龄英发。
名镇重湖，屡凭熊轼，恩满西江，载分龙节。
有志澄清，誓击中流楫。
谈笑封侯，雍容谋国，看掀天功业。
待与斯民，庆公华衮，祝公黄发。

赵善括	醉蓬莱
正百花堂下，山雨楼前，粲然梅柳。
和气回春，滟一尊芳酒。
桂子兰孙，凤歌鸾舞，介我公眉寿。
天上遐龄，人间独乐，古来稀有。
壮日题桥，儿时击瓮，名遂功成，自然长久。
琳馆偷闲，约赤城为友。
紫诏重颁，黄扉稳步，好试调羹手。
九世鸡窠，千秋麟阁，玉颜依旧。

赵善括	醉蓬莱
正槐堂日永，梅雨消尘，麦风摇翠。
天昌辰，诞中兴嘉瑞。
秀伟标姿，从容谋断，笑吐平戎计。
汉节归来，边尘扫净，鼎司荣贵。
间世良臣，威严辅政，妩媚承君，道襟冲粹。
玉券金丹，称功名成遂。
茂苑烟霞，太湖风月，聊伴凝香醉。
补衮工夫，调羹手段，如今重试。

赵善括	瑞鹤仙
月华凝露掌。
正极目鸾霄，望风鲸壤。
深宫注遐想。
听点点花漏，盈盈仙仗。
笙箫迎响。
降琼轮、玄云步障。
洞□扉、笑别蓬瀛，下应太平无象。
俱仰。
姆仪春煦，妇节冰清，道风夷旷。
三迁教养。
金阙里，玉音赏。
况传家清白，满堂朱紫，相对兰荪竞长。
待齐秦、汤沐疏封，赐灵寿杖。

赵善括	鹊桥仙
星桥未就，月钩初挂，翠叶暗惊秋早。
蕊珠宫里厌清闲，试回首、尘寰一笑。
仙风道骨，姆仪家范，须信人间最少。
一枝丹桂四兰荪，况千岁、灵椿未老。

赵善括	贺新郎
绛雪堆云绿。
倚朱栏、鸾飞凤舞，乱红如簇。
宫锦海沈肌理秀，极目明霞孤骛。
对翠袖、天寒修竹。
轻露有情添泪眼，粲精神、娇醉薰华屋。
然宝篆，散清馥。
江南到处多兰菊。
更海棠、贪睡未醒，漫山粗俗。
欲品此花为第一，真色生香俱足。
又只怕、惊人凡目。
把酒对花频管领，怕狂风骤雨难拘束。
拾碎玉，泛。

赵善括	霜天晓角
楚天风色。
一夜波翻雪。
舣岸锦帆不度，天有意、且留客。
鼓声吹取急。
离觞须举白。
看去芳菲时候，日边听、好消息。

赵善括	水调歌头
碧云初返岫，潦水正鸣滩。
兰舟容与，歌舞偏称笑中看。
烛影烘寒成暖，花色照人如画，一坐有馀欢。
酒滟浮金盏，香缕霭雕盘。
碧簪横，银漏永，玉樽乾。
喧春鼓吹，翠袖起舞佩珊珊。
记得山明水秀，何处朝云暮雨，常在梦魂间。
多少难言事，都付两眉弯。

赵善括	念奴娇
晓来膏雨，报一犁丰信，几枝娇色。
岸草河沙明似镜，不到尘埃花陌。
急管繁弦，香车宝勒，正阻寻春客。
东风特起，半空微露晴碧。
何况主意深勤，冰清才藻，玉润真圭璧。
翠丽华堂横枕水，波底斜阳红湿。
莲社风流，桃溪标致，便觉凡心息。
玉尊倾尽，笑中归步钩月。

赵善括	念奴娇
江南到处，被波光云影，留人行色。
昔我来时春正好，舞絮□飞南陌。
今日登临，读书斋上，重作凭栏客。
清溪毂细，夜来微涨新碧。
两岸蘸水浓阴，断虹横障，一带连环璧。
林外青山千万叠，雨歇半空犹湿。
已倩双鳞，更须灵鹊，先报归消息。
归来征袖，尽携千里风月。

赵善括	鹊桥仙
花腮百媚，柳丝千尺，密影金铺碎日。
过云微雨报清明，半天外、烟娇雾湿。
当歌有恨，问春无语，笑我如何久客。
小园归去又残红，便□地、飞觞尚得。

赵善括	鹊桥仙
东风唤我，西园闲坐，大醉高歌竟日。
行藏独依画栏干，便忘了、征衫泪湿。
亭高烟远，天低云近，相对逃名隐客。
掀髯无语看青山，断不信、尘埃到得。

赵善括	清平乐
断云漏雨。
依约西山暮。
风定樯高须小住。
不忍带将春去。
此行抑有求欤。
青衣拟问平都。
万里一钩新月，相忘常在江湖。

赵善括	水调歌头
危台枕城堞，今昔几人游。
绕城碧水一带，茂苑与长洲。
寂寂弹琴风外，苒苒采香径畔，横截古溪头。
极目暮云合，宋玉正悲秋。
岘山碑，帝子阁，庾公楼。
当时风物，如今烟水只供愁。
处处山明水秀，岁岁春花秋月，何必美南州。
故国未归去，萍梗叹漂流。

赵善括	水调歌头
雨霁彩虹卧，半夜水明楼。
太湖极目，四面水尽是天流。
几点鲈乡荻浦，万里鲸波雪浪，掀舞小渔舟。
金饼挂蟾魄，时景正中秋。
钓纶轻，兰棹稳，笑王侯。
一蓑一笠，得意何必美封留。
纵使金章鼎贵，何似玉樽倾到，一醉可消愁。
玉女在何许，唤起与同游。

赵善括	水调歌头
佳客志淮海，贱子设樽罍。
楚江昨夜清涨，短棹已安排。
休问南楼风月，且念阳台云雨，几日却重来。
银烛正凝泪，画鼓且休催。
彩云飞，黄鹤举，两徘徊。
林泉归去高卧，回首笑尘埃。
我唱更凭君和，君起谁同我舞，莫惜玉山颓。
他日扬州路，散策愿相陪。

赵善括	水调歌头
浩叹对青史，循吏久无闻。
二年江右，赖公华节布阳春。
才自搴帷问俗，无复埋轮当道，一路尽澄清。
多少攀辕意，不待及瓜人。
驻膏车，迟祖帐，倒离尊。
满庭桃李绿阴，何处不深恩。
此去玉音应问，底事金围微减，忧国更忧民。
造膝一言语，四海入洪钧。

赵善括	满江红
雨沐风梳，正梅柳、弄香逞色。
谁忍听、送君南浦，阳关三叠。
玉节前驱光照路，金杯争劝愁生席。
泛锦樯、西去若登仙，乘槎客。
春有意，寒无力。
和风满，洪波息。
笑庐峰湓浦，旧游陈迹。
昔日蜚声台柏劲，他年坐对堂槐密。
想轺车、不待政成时，追锋急。

赵善括	满庭芳
蝶粉蜂黄，桃红李白，春风屡展愁眉。
晓来雨过，应渐觉红稀。
满径柔茵似染，新晴後、皱绿盈池。
休孤负，幕天席地，逸饮酹金彝。
东君，真好事，降唇歌雪，玉指鸣丝。
念长卿多病，非药能治。
试假瑶琴一弄，清音转、便许心知。
从今去，园林好在，休学岘山碑。

赵善括	好事近
新月巧穿山，桂树影高群木。
任使云遮烟锁，自春辉秋绿。
我来折得最高枝，踏破一轮玉。
宝斧修教园样，放十分光足。

程垓	满江红
门掩垂杨，宝香度、翠帘重叠。
春寒在，罗衣初试，素肌犹却。
薄霭笼花天欲暮，小风送角声初咽。
但独褰、幽幌悄无言，伤初别。
衣上雨，眉间月。
滴不尽，颦空切。
羡栖梁归燕，入帘双蝶。
愁绪多於花絮乱，柔肠过似丁香结。
问甚时、重理锦囊书，从头说。

程垓	满江红
水远山明，秋容淡、不禁摇落。
况正是、楼台高处，晚凉犹薄。
月在衣裳风在袖，冰生枕簟香生幕。
算四时、佳处是清秋，须行乐。
东篱下，西窗角。
寻旧菊，催新酌。
笑广平何事，对秋萧索。
摇叶声声深院宇，折荷寸寸闲池阁。
待归来、闲把木犀花，重薰却。

程垓	最高楼
旧时心事，说著两眉羞。
长记得、凭肩游。
缃裙罗袜桃花岸，薄衫轻扇杏花楼。
几番行，几番醉，几番留。
也谁料、春风吹已断。
又谁料、朝云飞亦散。
天易老，恨难酬。
蜂儿不解知人苦，燕儿不解说人愁。
旧情怀，消不尽，几时休。

程垓	南浦
金鸭懒薰香，向晚来春酲，一枕无绪。
浓绿涨瑶窗，东风外、吹尽乱红飞絮。
无言伫立，断肠惟有流莺语。
碧云欲暮。
空惆怅，韶华一时虚度。
追思旧日心情，记题叶西楼，吹花南浦。
老去觉欢疏，伤春恨，都付断云残雨。
黄昏院落，问谁犹在凭栏处。
可堪杜宇。
空只解声声，催他春去。

程垓	摊破江城子・江城梅花引
娟娟霜月又侵门。
对黄昏。
怯黄昏。
愁把梅花，独自泛清尊。
酒又难禁花又恼，漏声远，一更更，总断魂。
断魂。
断魂。
不堪闻。
被半温。
香半温。
睡也睡也，睡不稳、谁与温存。
只有床前、红烛伴啼痕。
一夜无眠连晓角，人瘦也，比梅花，瘦几分。

程垓	木兰花慢
倩娇莺姹燕，说不尽、此时情。
正小院春阑，芳园画锁，人去花零。
凭高试回望眼，奈遥山远水隔重云。
谁遣风狂雨横，便教无计留春。
谁知雁杳与鸿冥。
自难寄丁宁。
纵柳院颦深，桃门笑在，知属何人。
衣篝几回忘了，奈残香、犹有旧时熏。
空使风头卷絮，为他飘荡花城。

程垓	八声甘州
问东君、既解遣花开，不合放花飞。
念春风枝上，一分花减，一半春归。
忍见千红万翠，容易涨桃溪。
花自随流水，无计追随。
不忍凭高南望，记旧时行处，芳意菲菲。
叹年来春减，花与故人非。
总使、梁园赋在，奈长卿、老去亦何为。
空搔首，乱云堆里，立尽斜晖。

程垓	洞庭春色・沁园春
锦字亲裁，泪巾偷裛，细说旧时。
记笑桃门巷，妆窥宝靥，弄花庭前，香湿罗衣。
几度相随游冶去，任月细风尖犹未归。
多少事，有垂杨眼见，红烛心知。
如今事都过也，但赢得、双鬓成丝。
叹半妆红豆，相思有分，两分青镜，重合难期。
惆怅一春飞絮，梦悠扬教人分付谁。
销魂处，又梨花雨暗，半掩重扉。

程垓	四代好・宴清都
翠幕东风早。
兰窗梦，又被莺声惊觉。
起来空对，平阶弱絮，满庭芳草。
厌厌未忺怀抱。
记柳外、人家曾到。
凭画阑、那更春好花好，酒好人好。
春好尚恐阑珊，花好又怕，飘零难保。
直饶酒好□渑，未抵意中人好。
相逢尽拼醉倒。
况人与、才情未老。
又岂关、春去春来，花愁花恼。

程垓	水龙吟
夜来风雨匆匆，故园定是花无几。
愁多愁极，等闲孤负，一年芳意。
柳困花慵，杏青梅小，对人容易。
算好春长在，好花长见，元只是、人憔悴。
回首池南旧事。
恨星星、不堪重记。
如今但有，看花老眼，伤时清泪。
不怕逢花瘦，只愁怕、老来风味。
待繁红乱处，留云借月，也须拼醉。

程垓	玉漏迟
一春浑不见，那堪又是，花飞时节。
忍对危栏数曲，暮云千叠。
门外星星柳眼，看还似、当时风月。
愁万结。
凭谁为我，殷勤低说。
不是惯却春心，奈新燕传情，旧莺饶舌。
冷篆馀香，莫放等闲消歇。
纵使繁红褪尽，犹自有、荼䕷堪折。
魂梦切。
如今不奈，飞来蝴蝶。

程垓	折红英・撷芳词
桃花暖。
杨花乱。
可怜朱户春强半。
长记忆。
探芳日。
笑凭郎肩，红偎碧。
惜惜惜。
春宵短。
离肠断。
泪痕长向东风满。
凭青翼。
问消息。
花谢春归，几时来得。
忆忆忆。

程垓	上平西・金人捧露盘
爱春归，忧春去，为春忙。
旋点检、雨障云妨。
遮红护绿，翠帷罗幕任高张。
海棠明月杏花天，更惜浓芳。
唤莺吟，招蝶拍，迎柳舞，倩桃妆。
尽唤起、万籁笙簧。
一觞一咏，尽教陶写绣心肠。
笑他人世漫嬉游，拥翠偎香。

程垓	瑶阶草
空山子规叫，月破黄昏冷。
帘幕风轻，绿暗红又尽。
自从别後，粉消香腻，一春成病。
那堪昼闲日永。
恨难整。
起来无语，绿萍破处池光净。
闷理残妆，照花独自怜瘦影。
睡来又怕，饮来越醉，醒来却闷。
看谁似我孤令。

程垓	碧牡丹
睡起情无著。
晓雨尽，春寒弱。
酒盏飘零，几日顿疏行乐。
试数花枝，问此情何若。
为谁开，为谁落。
正愁却。
不是花情薄。
花元笑人萧索。
旧观千红，至今冷梦难托。
燕麦春风，更几人惊觉。
对花羞，为花恶。

程垓	满庭芳
南月惊乌，西风破雁，又是秋满平湖。
采莲人尽，寒色战菇蒲。
旧信江南好景，一万里、轻觅莼鲈。
谁知道，吴侬未识，蜀客已情孤。
凭高，增怅望，湘云尽处，都是平芜。
问故乡何日，重见吾庐。
纵有荷纫芰制，终不似、菊短篱疏。
归情远，三更雨梦，依旧绕庭梧。

程垓	念奴娇
秋风秋雨，正黄昏、供断一窗愁绝。
带减衣宽谁念我，难忍重城离别。
转枕褰帷，挑灯整被，总是相思切。
知他别後，负人多少风月。
不是怨极愁浓，只愁重见了，相思难说。
料得新来魂梦里，不管飞来蝴蝶。
排闷人间，寄愁天上，终有归时节。
如今无奈，乱云依旧千叠。

程垓	雪狮儿
断云低晚，轻烟带暝，风惊罗幕。
数点梅花，香倚雪窗摇落。
红炉对谑。
正酒面、琼稣初削。
云屏暖，不知门外，月寒风恶。
迤逦慵云半掠。
笑盈盈、闲弄宝筝弦索。
暖极生春，已向横波先觉。
花娇柳弱。
渐倚醉、要人搂著。
低告托。
早把被香熏却。

程垓	摸鱼儿
掩凄凉、黄昏庭院，角声何处呜咽。
矮窗曲屋风灯冷，还是苦寒时节。
凝伫切。
念翠被熏笼，夜夜成虚设。
倚阑愁绝。
听凤竹声中，犀影帐外，簌簌酿寒轻雪。
伤心处，却忆当年轻别。
梅花满园初发。
吹香弄蕊无人见，帷有暮云千叠。
情未彻。
又谁料而今，好梦分胡越。
不堪重说。
但记得当初，重门锁处，犹有夜深月。

程垓	无闷
天与多才，不合更与，柳怜花情分。
甚总为才情，恼人方寸。
早是春残花褪。
也不料、一春都成病。
自失笑，因甚腰围半减，珠泪频。
难省。
也怨天、也自恨。
怎免千般思忖。
倩人说与，又却不忍。
拼了一生愁闷。
又只恐、愁多无人问。
到这里，天也怜人，看他稳也不稳。

程垓	孤雁儿・御街行
在家不觉穷冬好。
向客里、方知道。
故园梅花正开时，记得清尊频倒。
高烧红蜡，暖熏罗幌，一任花枝恼。
如今客里伤怀抱。
忍双鬓、随花老。
小窗独自对黄昏，只有月华飞到。
假饶真个，雁书频寄，何似归来早。

程垓	孤雁儿・御街行
双鬓乍绾横波溜。
记当日、香心透。
谁教容易逐鸡飞，输却春风先手。
天公元也，管人憔悴，放出花枝瘦。
几宵和月来相就。
问何事、春山斗。
祗应深院锁蝉娟，枉却娇花时候。
何时为我，小梯横阁，试约黄昏後。

程垓	意难忘
花拥鸳房。
记驼肩髻小，约鬓眉长。
轻身翻燕舞，低语转莺簧。
相见处，便难忘。
肯亲度瑶觞。
向夜阑，歌翻郢曲，带换韩香。
别来音信难将。
似云收楚峡，雨散巫阳。
相逢情有在，不语意难量。
些个事，断人肠。
怎禁得恓惶。
待与伊、移根换叶，试又何妨。

程垓	一丛花
伤春时候一凭阑。
何况别离难。
东风只解催人去，也不道、莺老花残。
青笺未约，红绡忍泪，无计锁征鞍。
宝钗瑶钿一时闲。
此恨苦天悭。
如今直恁抛人去，也不念、人瘦衣宽。
归来忍见，重楼淡月，依旧五更寒。

程垓	蓦山溪
老来风味，是事都无可。
只爱小书舟，剩围着、琅几个。
呼风约月，随分乐生涯，不羡富，不忧贫，不怕乌蟾堕。
三杯径醉，转觉乾坤大。
醉後百篇诗，尽从他、龙吟鹤和。
升沈万事，还与本来天，青云上，白云间，一任安排我。

程垓	满江红
葺屋为舟，身便是、烟波钓客。
况人间元似，泛家浮宅。
秋晚雨声篷背稳，夜深月影窗棂白。
□满船诗酒满船书，随意索。
也不怕，云涛隔。
也不怕，风帆侧。
但独醒还睡，自歌还拍。
卧後从教秋鳝舞，醉来一任乾坤窄。
恐有时、撑向大江头，占风色。

程垓	小桃红・连理枝
不恨残花妥。
不恨残春破。
只恨流光，一年一度，又催新火。
纵青天白日系长绳，也留春得麽。
花院重教锁。
春事从教过。
烧笋园林，尝梅台榭，有何不可。
已安排、珍簟小胡床，待日长闲坐。

程垓	芭蕉雨
雨过凉生藕叶。
晚庭消尽暑，浑无热。
枕簟不胜香滑。
争奈宝帐情生，金尊意惬。
玉人何处梦蝶。
思一见冰雪。
须写个贴儿、丁宁说。
试问道、肯来麽，今夜小院无人，重楼有月。

程垓	红娘子・连理枝
小小闲窗底。
曲曲深屏里。
一枕新凉，半床明月，留人欢意。
奈梅花引里唤人行，苦随他无计。
几点清觞泪。
数曲乌丝纸。
见少离多，心长分短，如何得是。
到如今、留下许都愁，枉教人憔悴。

程垓	醉落魄・一斛珠
夏围初结。
绿深深处红千叠。
杜鹃过尽芳菲歇。
只道无春，满意春犹惬。
折来一点如猩血。
透明冠子轻盈贴。
芳心蹙破情尤切。
不管花残，犹自拣双叶。

程垓	一翦梅
旧日心期不易招。
重来孤负，几个良宵。
寻常不见尽相邀。
见了知他，许大无聊。
昨夜梅花插翠翘。
影落清溪，应也魂消。
假饶真个住山腰。
那个金章，换得渔樵。

程垓	一翦梅
小会幽欢整及时。
花也相宜。
人也相宜。
宝香未断烛光低。
莫厌杯迟。
莫恨欢迟。
夜渐深深漏渐稀。
风已侵衣。
露已沾衣。
一杯重劝莫相违。
何似休归。
何自同归。

程垓	眼儿媚
一枝烟雨瘦东墙。
真个断人肠。
不为天寒日暮，谁怜水远山长。
相思月底，相思竹外，犹自禁当。
只恐玉楼贪梦，输他一夜清香。

程垓	浪淘沙
山尽两溪头。
水合天浮。
行人莫赋大江愁。
且是芙蓉城下水，还送归舟。
渔雁两悠悠。
烟断云收。
谁教此水却西流。
载我相思千点泪，还与青楼。

程垓	雨中花令
闻说海棠开尽了。
怎生得、夜来一笑。
颦绿枝头，落红点里，问有愁多少。
小园闭门春悄悄。
禁不得、瘦腰如袅。
豆蔻浓时，酴醿香处，试把菱花照。

程垓	雨中花令
旧日爱花心未了。
紧消得、花时一笑。
几日春寒，连宵雨闷，不道幽欢少。
记得去年深院悄。
□梁畔，一枝香袅。
说与西楼，後来明月，莫把菱花照。

程垓	雨中花令
卷地芳草都过了。
花不语、对人含笑。
花与人期，人怜花病，瘦似人多少。
闻道重门深悄悄。
愁不尽、露啼烟袅。
断得相思，除非明月，不把花枝照。

程垓	凤栖梧・蝶恋花
九月江南烟雨里。
客枕凄凉，到晓浑无寐。
起上小楼观海气。
昏昏半约渔樵市。
断雁西边家万里。
料得秋来，笑我归无计。
剑在床头书在几。
未甘分付黄花泪。

程垓	凤栖梧・蝶恋花
有客钱塘江上住。
十日斋居，九日愁风雨。
断送一春弹指去。
荷花又绕南山渡。
湖上幽寻君已许。
消息不来，望得行云暮。
芳草梦魂应记取。
不成忘却池塘句。

程垓	凤栖梧・蝶恋花
门外飞花风约住。
消息江南，已酿黄梅雨。
蜀客望乡归不去。
当时不合催南渡。
忧国丹心曾独许。
纵吐长虹，不奈斜阳暮。
莫道春光难揽取。
少陵辨得寻花句。

程垓	凤栖梧・蝶恋花
薄薄窗油清似镜。
两面疏帘，四壁文书静。
小篆焚香消日永。
新来识得闲中性。
人爱人嫌都莫问。
絮自沾泥，不怕东风紧。
只有诗狂消不尽。
夜来题破窗花影。

程垓	凤栖梧・蝶恋花
九月重湖寒意早。
目断黄云，冉冉连衰草。
惨别临江愁满抱。
酒尊时事都相恼。
闻道吴天消息好。
鸳鸯西池，咫尺君应到。
若见故人相问劳。
为言未分书舟老。

程垓	愁倚阑・春光好
山无数，雨萧萧。
路迢迢。
不似芙蓉城下去，柳如腰。
梦随春絮飘飘。
知他在、第几朱桥。
说与杜鹃休唤，怕魂销。

程垓	渔家傲
野店无人霜似水。
清灯照影寒侵被。
门外行人催客起。
因个事。
老来方有思家泪。
寄问梅花开也未。
爱花只有归来是。
想见小桥歌舞地。
浑含喜。
天涯不念人憔悴。

程垓	渔家傲
独木小舟烟雨湿。
燕儿乱点春江碧。
江上青山随意觅。
人寂寂。
落花芳草催寒食。
昨夜青楼今日客。
吹愁不得东风力。
细拾残红书怨泣。
流水急。
不知那个传消息。

程垓	临江仙
送我南来舟一叶，谁教催动鸣榔。
高城不见水茫茫。
云湾才几曲，折尽九回肠。
买酒浇愁愁不尽，江烟也共凄凉。
和天瘦了也何妨。
只愁今夜雨，更做泪千行。

程垓	临江仙
浓绿锁窗闲院静，照人明月团团。
夜长幽梦见伊难。
瘦从香脸薄，愁到翠眉残。
只道花时容易见，如今花尽春阑。
画楼依旧五更寒。
可怜红绣被，空记合时欢。

程垓	朝中措
矮窗西畔翠荷香。
人在小池塘。
何事未拈期局，却来闲倚胡床。
金盆弄水，玉钗亸鬓，妆懒何妨。
莫道困来不饮，今宵却恨天凉。

程垓	朝中措
华筵饮散撤芳尊。
人影乱纷纷。
且约玉骢留住，细将团凤平分。
一瓯看取，招回酒兴，爽彻诗魂。
歌罢清风两腋，归来明月千门。

程垓	朝中措
龙团分罢觉芳滋。
歌彻碧云词。
翠袖且留纤玉，沈香载捧冰。
一声清唱，半瓯轻啜，愁绪如丝。
记取临汾馀味，图教归後相思。

程垓	朝中措
真游六六洞中仙。
骑鹤下三天。
休道日斜岁暮，行年方是韶华。
相逢一笑，此心不动，须待明年。
要得安排稳当，除非四十相连。

程垓	朝中措
片花飞後水东流。
无计挽春留。
香小谁栽杜若，梦回依旧扬州。
破瓜年在，娇花艳冶，舞柳纤柔。
莫道刘郎霜鬓，才情未放春休。

程垓	醉落魄・一斛珠
风催雨促。
今番不似前欢足。
早来最苦离情毒。
唱我新词，掩著面儿哭。
临行只怕人行远。
殷勤更写多情曲。
相逢已是腰如束。
从此知他，还减几分玉。

程垓	酷相思
月挂霜林寒欲坠。
正门外、催人起。
奈离别、如今真个是。
欲住也、留无计。
欲去也、来无计。
马上离魂衣上泪。
各自个、供憔悴。
问江路梅花开也未。
春到也、须频寄。
人到也、须频寄。

程垓	生查子
溪光曲曲村，花影重重树。
风物小桃源，春事还如许。
情知送客来，又作寻芳去。
可惜一春诗，总为闲愁赋。

程垓	生查子
长记别郎时，月淡梅花影。
梅影又横窗，不见江南信。
无心换夕香，有分怜朝镜。
不怕瘦棱棱，只怕梅开尽。

程垓	忆王孙
萧萧梅雨断人行。
门掩残春绿荫生。
翠被寒灯枕自横。
梦初惊。
窗外啼鹃催五更。

程垓	卜算子
枕簟暑风消，帘幕秋风动。
月到夜来愁处明，只照团衾凤。
去意杳无凭，别语愁难送。
一纸鱼笺枕底香，且做新来梦。

程垓	卜算子
独自上层楼，楼外青山远。
望到斜阳欲尽时，不见西飞雁。
独自下层楼，楼下蛩声怨。
待到黄昏月上时，依旧柔肠断。

程垓	卜算子
几日赏花天，月淡荼䕷小。
写尽相思唤不来，又是花飞了。
春在怕愁多，春去怜欢少。
一夜安排梦不成，月堕西窗晓。

程垓	霜天晓角
几夜锁窗揭。
素蟾光似雪。
恰恨照人欹枕，纱橱爽、簟纹滑。
迤逦篆香裛。
好坏谁共说。
若是知人风味，来分取、半床月。

程垓	霜天晓角
玉清冰样洁。
几夜相思切。
谁料浓云遮拥，同心带、甚时结。
匆匆休惜别。
还有来时节。
记取江阴归路，须共踏、夜深月。

程垓	乌夜啼
杨柳拖烟漠漠，梨花浸月溶溶。
吹香院落春还尽，憔悴立东风。
只道芳时易见，谁知密约难通。
芳园绕遍无人问，独自拾残红。

程垓	乌夜啼
白酒欺人易醉，黄花笑我多愁。
一年只有秋光好，独自却悲秋。
风急常吹梦去，月迟多为人留。
半黄橙子和诗卷，空自伴床头。

程垓	乌夜啼
绿外深深柳巷，红间曲曲花楼。
一春想见贪游冶，不道有人愁。
三月东风易老，几宵明月难留。
酴醾白尽窗前也，还肯醉来否。

程垓	瑞鹧鸪
东风冷落旧梅台。
犹喜山花拂面开。
绀色染衣春意静，水沈熏骨晚风来。
柔条不学丁香结，矮树仍参茉莉栽。
安得方盆载幽植，道人随处作香材。

程垓	瑞鹧鸪
门前杨柳绿成阴。
翠坞笼香径自深。
迟日暖熏芳草眼，好风轻撼落花心。
无多春恨莺难语，最晚朝眠蝶易寻。
惟有狂醒不相贷，酿成憔悴到如今。

程垓	青玉案
宝林岩畔凌云路。
记藉草、寻梅去。
咏绿书红知几度。
行云归後，碧云遮断，寂寞人何处。
一声长笛江天暮。
别後谁吟倚楼句。
匀面照溪心已许。
欲凭锦字，写人愁去，生怕梨花雨。

程垓	好事近
别梦记春前，春尽苦无归日。
想见鹊声庭院，误几回消息。
万重离恨万重山，无处说思忆。
只有路傍双堠，也随人孤只。

程垓	好事近
天淡一帘秋，明月几时来得。
何事桂底香近，把清光邀勒。
人间明晦总由天，何必问通塞。
且为人如月好，醉莫分南北。

程垓	好事近
烟尽戍楼空，又是一帘佳月。
何事山城留滞，负好花时节。
烧灯翦彩没心情，应有翠娥说。
欲借好风吹恨，奈乱云愁叠。

程垓	好事近
急雨闹冰荷，销尽一襟烦暑。
趁取晚凉幽会，近翠阴浓处。
风梢危滴撼珠矶，洒面得新句。
莫怪玉壶倾尽，待月明归去。

程垓	点绛唇
梅雨收黄，暑风依旧闲庭院。
露荷轻颤。
只有香浮面。
挂起西窗，月澹无人见。
幽情远。
随钗低扇。
好个凉方便。

程垓	如梦令
风入藕花翻动。
夜气与香俱纵。
月又带风来，凉意一襟谁共。
情重。
情重。
可惜短宵无梦。

程垓	清平乐
山城桃李。
催促春无几。
日日为花须早起。
犹□惜花无计。
阿谁留得春风。
长教绕绿围红。
莫遣十分芳意，输他万点愁容。

程垓	清平乐
秋香谁买。
散入琉璃界。
点缀小红全不碍。
还却铅华馀债。
夜来月底相期。
一枝未觉香迟。
恰似青绫帐底，绛罗初试裙儿。

程垓	清平乐
疏疏整整。
风急花无定。
红烛照筵寒欲凝。
时见筛帘玉影。
夜深明月笼纱。
醉归凉面香料。
犹有惜梅心在，满庭误作吹花。

程垓	清平乐
绿深红少。
柳外横桥小。
双燕不知幽梦好。
惊起碧窗春晓。
起来瞢多时。
玉台金镜慵移。
多少春愁未说，却来闲数花枝。

程垓	望秦川・南歌子
柳弱眠初醒，梅残舞尚痴。
春阴将冷傍帘帷。
又是东风和恨、向人归。
乐事灯前记，愁肠酒後知。
老来无计遣芳时。
只有闲情随分、品花枝。

程垓	望秦川・南歌子
竹粉翻新箨，荷花拭靓妆。
断云侵晚度横塘。
小扇斜钗依约、傍牙床。
蘸蜜分红荔，倾筒泻碧香。
醉时风雨醒时凉。
明月多情依旧、过西厢。

程垓	望秦川・南歌子
翠黛随妆浅，铢衣称体香。
好风偏与十分凉。
却扇含情独自、绕池塘。
碧藕丝丝嫩，红榴叶叶双。
牵丝摘叶为谁忙。
情到厌厌拼醉、又何妨。

程垓	天仙子
惨惨霜林冬欲尽。
又是溪梅寒弄影。
矮窗曲屋夜烧香，人已静。
灯垂烬。
点滴芭蕉和雨听。
约个归期犹未定。
一夜梦魂终不稳。
知他勾得许多情，真个闷。
无人问。
说与画楼应不信。

程垓	望江南・忆江南
篷上雨，篷底有人愁。
身在汉江东畔去，不知家在锦江头。
烟水两悠悠。
吾老矣，心事几时休。
沈水熨香年似日，薄云垂帐夏如秋。
安得小书舟。

程垓	南歌子
雨燕翻新幕，风鹃绕旧枝。
画堂春尽日迟迟。
又是一番平绿、涨西池。
病起尊难尽，腰宽带易垂。
不堪村落子规啼。
问道行人一去、几时归。

程垓	南歌子
淡霭笼青琐，轻寒薄翠绡。
有人憔悴带宽腰。
又见东风、不忍见柔条。
闷酒尊难寻，闲香篆易销。
夜来溪雪已平桥。
溪上梅魂凭仗、一相招。

程垓	南歌子
梅坞飞香定，兰窗翠色齐。
水边沙际又春归。
领略东风、能有几人知。
爱月眠须晚，寻花去未迟。
谁家庭院更芳菲。
费尽才情、休负一春诗。

程垓	南歌子
荷盖倾新绿，榴巾蹙旧红。
水亭烟榭晚凉中。
又是一钩新月、静房栊。
丝藕清如雪，纱薄似空。
好维今夜与谁同。
唤取玉人来共、一帘风。

程垓	南歌子
野水寻溪路，青山踏晚春。
偶来相值却锺情。
一树琼瑶洗尽、客衣襟。
曲沼通诗梦，幽窗净俗尘。
何时散发伴裙。
後夜相思生怕、月愁人。

程垓	南乡子
几日诉离尊。
歌尽阳关不忍分。
此度天涯真个去，销魂。
相送黄花落叶村。
斜日又黄昏。
萧寺无人半掩门。
今夜粉香明月泪，休论。
只要罗巾记旧痕。

程垓	浪淘沙
才合又轻离。
心事多违。
小窗灯影记亲移。
可奈酒酣花困处，不省人归。
山翠又如眉。
肠断幽期。
相思有梦阿谁知。
莫遣重来风絮乱，不似当时。

程垓	浪淘沙
老去懒寻花。
独自生涯。
几枝疏影浸窗纱。
昨夜月来人不睡，看尽横斜。
门外欲啼鸦。
香意凌霞。
从渠千树绕人家。
世上一枝元也足，不要随他。

程垓	摊破南乡子
休赋惜春诗。
留春住、说与人知。
一年已负东风瘦，说愁说恨，数期数刻，只望归时。
莫怪杜鹃啼。
真个也、唤得人归。
归来休恨花开了，梁间燕子，且教知道，人也双飞。

程垓	祝英台・祝英台近
坠红轻，浓绿润，深院又春晚。
睡起厌厌，无语小妆懒。
可堪三月风光，五更魂梦，又都被、杜鹃催攒。
怎消遣。
人道愁与春归，春归愁未断。
闲倚银屏，羞怕泪痕满。
断肠沈水重熏，瑶琴闲理，奈依旧、夜寒人远。

程垓	虞美人
轻红短白东城路。
忆得分襟处。
柳丝无赖舞春柔。
不系离人、只解系离愁。
如今花谢春将老。
柳下无人到。
月明门外子规啼。
唤得人愁、争似唤人归。

程垓	长相思
对重阳。
感重阳。
身在西风天一方。
年年人断肠。
景凄凉。
客凄凉。
纵有黄花祗异乡。
晚云连梦长。

程垓	长相思
酒孤斟。
客孤吟。
戏马台荒露草深。
英雄何处寻。
爱登临。
莫登临。
定是愁来关客心。
暮天烟水沈。

程垓	长相思
风敲窗。
雨敲窗。
窗外芭蕉云作幢。
声声愁对床。
剔银缸。
点银缸。
梦采芙蓉隔一江。
几时蝴蝶双。

程垓	鹊桥仙
角声吹月，风声落枕，梦与柔肠俱断。
谁教当日太情浓，不下、新愁一段。
黄花开了，梅花开未，曾约那时相见。
莫教容易负幽期，怕真个、孤他泪眼。

程垓	醉落魄・一斛珠
晚凉时节。
翠梧风定蝉声歇。
有人睡起香浮颊。
倚著阑干，笑拣青荷叶。
如今往事愁难说。
曲池依旧闲风月。
田田翠盖香罗叠。
留得露痕，都是泪珠结。

程垓	减字木兰花
双双相并。
一点红边偏照映。
玉翦云裁。
不比浮花共蒂开。
几回心曲。
选胜摘来情自足。
插向云鬟。
要与仙郎比并看。

程垓	谒金门
春悄悄。
红到一枝先巧。
酒入半腮微带卯。
粉寒香未饱。
芳意枝头偏闹。
困尽蜂须莺爪。
拟倩玉纤和露拗。
情多愁易搅。

程垓	谒金门
花簇簇。
触眼万条垂玉。
小院春深窗锁绿。
水沈风断续。
明月又侵楼曲。
羞向枕囊拘束。
只待夜深清影足。
醉来花底宿。

程垓	谒金门
乌帽侧。
行遍杏花春色。
野意青青分陇麦。
人家烟水隔。
春事莫催行客。
弹指青梅堪摘。
醉倚暮天江拍拍。
雨晴沙路白。

程垓	谒金门
花半湿。
一霎晚云笼密。
天气未佳风又急。
小庭愁独立。
酒病起来无力。
懊恼篆烟锁碧。
一饷春情无处觅。
小屏山数尺。

程垓	谒金门
春夜雨。
催润柳塘花坞。
小院深深门几许。
画帘香一缕。
独立晚庭凝伫。
细把花枝闲数。
燕子不来天欲暮。
说愁无处所。

程垓	谒金门
风阵阵。
吹落杨花无定。
酒病厌厌三月尽。
花檀红自隐。
新绿轩窗清润。
月影又移墙影。
手拈青梅无处问。
一春长闷损。

程垓	谒金门
浓睡醒。
惊对一帘秋影。
桐叶乍零风不定。
半窗疏雨影。
愁与年光不尽。
老入星星双鬓。
只拟上楼寻远信。
雁遥烟水暝。

程垓	蝶恋花
日下船篷人未起。
一个燕儿，说尽伤春意。
江上残花能有几。
风催雨促成容易。
湖海客心千万里。
著力东风，推得人行未。
相次桃花三月水。
菱歌谁伴西湖醉。

程垓	蝶恋花
满路梅英飞雪粉。
临水人家，先得春光嫩。
楼底杏花楼外影。
墙东柳线墙西恨。
撷翠揉红何处问。
暖入眉峰，已作伤春困。
归路月痕弯一寸。
芳心只为东风损。

程垓	蝶恋花
寒意勒花春未足。
只有东风，不管春拘束。
杨柳满城吹又绿。
可人青眼还相属。
小叶星星眠未熟。
看尽行人，唱彻《阳关曲》。
心事一春何计续。
芳条未展眉先蹙。

程垓	蝶恋花
晴带溪光春自媚。
绕翠萦青，来约东风醉。
云补断山疏复缀。
雨回绿野清还丽。
拄杖不妨舒客意。
临水人家，问有花开未。
江左风流今有几。
逢春不要人憔悴。

程垓	蝶恋花
翠幕成阴帘拂地。
池馆无人，四面生凉意。
荷气竹香俱细细。
分明著莫清风袂。
玉枕如冰笙似水。
才亸横钗，早被莺呼起。
今夜月明人未睡。
只消三四分来醉。

程垓	蝶恋花
画阁红炉屏四向。
梅拥寒香，次第侵帷帐。
烛影半低花影幌。
修眉正在花枝傍。
粉偎香羞一饷。
未识春风，已觉春情荡。
醉里不知霜月上。
归来已踏梅花浪。

程垓	蝶恋花
楼角吹花烟月堕。
的皪韶妍，又向梅心破。
钗上彩幡看一个。
赏心已觉春生坐。
莫恨年华风雨过。
人日嬉游，次第连灯火。
翠幄高张金盏大。
已拚醉袖随香亸。

程垓	蝶恋花
小院菊残烟雨细。
天气凄凉，恼得人憔悴。
被暖橙香羞早起。
玉钗一任慵云坠。
楼上珠帘钩也未。
数尺遥山，供尽伤高意。
伫立不禁残酒味。
绣罗依旧和香睡。

程垓	蝶恋花
小院秋光浓欲滴。
独自钩帘，细数归鸿翼。
鸿断天高无处觅。
矮窗催暝蛩催织。
凉月去人才数尺。
断发萧骚，醉傍西风立。
愁眼望天收不得。
露华衣上三更湿。

程垓	蝶恋花
晴日溪山春可数。
水绕池塘，知有人家住。
寻日寻花花不语。
旧时春恨还如许。
苦恨东风无意绪。
只解催花，不解催人去。
日晚荒烟迷古戍。
断魂正在梅花浦。

程垓	菩萨蛮
和风暖日西郊路。
游人又踏青山去。
何处碧云衫。
映溪才两三。
疏松分翠黛。
故作羞春态。
回首杏烟消。
月明归渡桥。

程垓	菩萨蛮
春回绿野烟光薄。
低花矮柳田家乐。
陇麦又青青。
喧蜂闲趁人。
野翁忘近远。
怪识刘郎面。
断却小桥溪。
怕人溪外知。

程垓	菩萨蛮
画桥拍拍春江绿。
行人正在春江曲。
花润接平川。
有人花底眠。
东风元自好。
只怕催花老。
安得万垂杨。
系教春日长。

程垓	菩萨蛮
平芜冉冉连云绿。
斜阳衬雨明溪足。
小鸭睡晴沙。
翠烘三两花。
春光闲婉娩。
尽日无人见。
试著小屏山。
图归云际看。

程垓	菩萨蛮
山头翠树调莺舌。
山腰野菜飞黄蝶。
来为等闲休。
去成多少愁。
小庭花木改。
犹有啼痕在。
别後不曾看。
怕花和泪残。

程垓	菩萨蛮
罗衫乍试寒犹怯。
妒花风雨连三月。
灯冷闭门时。
有愁谁得知。
此情真个苦。
只为当时语。
莫道絮沾泥。
絮飞魂亦飞。

程垓	菩萨蛮
夜来花底莺饶舌。
把人心事分明说。
许大好因缘。
只成容易传。
春阑无好计。
唯有归来是。
从此玉台前。
晓妆休太妍。

程垓	菩萨蛮
小窗荫绿清无暑。
篆香终日萦兰炷。
冰簟涨寒涛。
清风一枕高。
有日团扇却。
门掩庭花落。
少待月侵床。
教他魂梦凉。

程垓	菩萨蛮
暑庭消尽风鸣树。
树鸣风尽消庭暑。
横枕一声莺。
莺声一枕横。
扇纨低粉面。
面粉低纨扇。
凉月淡侵床。
床侵淡月凉。

程垓	菩萨蛮
东风有意留人住。
熏风无意催人去。
去住两茫然。
相逢成短缘。
平生花柳笑。
过後关心少。
今日奈情何。
为伊饶恨多。

程垓	菩萨蛮
去年恰好双星节。
鹊桥未渡人离别。
不恨障云生。
恨他真个行。
天涯消息近。
不见乘鸾影。
楼外鹧鸪声。
几回和梦惊。

程垓	菩萨蛮
浅寒带暝和烟下。
轻阴挟雨随风洒。
翠幕护重帘。
篆香销半奁。
平生风雨夜。
怕近芭蕉下。
今夕定愁多。
萧萧声奈何。

程垓	菩萨蛮
客窗曾剪灯花弄。
谁教来去如春梦。
冷落旧梅台。
小桃相次开。
人间春易老。
只有山中好。
闲却槿花篱。
莫教溪外知。

程垓	菩萨蛮
晓烟笼日浮山翠。
春风著水回川媚。
远近碧重重。
人家山色中。
野花香自度。
似识幽人处。
安得著三间。
与山终日闲。

程垓	菩萨蛮
扶犁野老田东睡。
插花山女田西醉。
醉眼眩东西。
看看桃满溪。
耕桑山下足。
纨绮人间俗。
莫管旧东风。
从教吹软红。

程垓	木兰花・玉楼春
疏枝半作窥窗老。
又是一年春意早。
风低小院得香迟，月傍女墙和影好。
去年苦被离情恼。
今日逢花休草草。
後时花紫尽从他，且趁先春拼醉倒。

程垓	鹧鸪天
昨夜思量直到明。
拂明心绪更愁人。
风披露叶高低怨，冷雨寒烟各自轻。
休赖酒，莫求神。
为谁教尔许多情。
如今早被思量损，好更当时做弄成。

程垓	入塞
好思量。
正秋风、半夜长。
奈银缸一点，耿耿背西窗。
衾又凉。
枕又凉。
露华凄凄月半床。
照得人、真个断肠。
窗前谁浸木犀黄。
花也香。
梦也香。

程垓	桃源忆故人
粉霜拂拂凝香砌。
酝酿梅花天气。
月上小窗如水。
冷浸人无寐。
平生可惯闲憔悴。
担负新愁不起。
消遣夜长无计。
只倚熏香睡。

程垓	愁倚阑・春光好
春犹浅，柳初芽。
杏初花。
杨柳杏花交影处，有人家。
玉窗明暖烘霞。
小屏上、水远山斜。
昨夜酒多春睡重，莫惊他。

程垓	乌夜啼
静院槐风绿涨，小窗梅雨黄垂。
欲看春事留连处，惟有夜寒知。
魂梦长闲消午醉，扫花共坐风凉。
归来窗北有胡床。
兴在羲皇以上。

程垓	忆秦娥
青门深。
海棠开尽春阴阴。
春阴阴。
万重云水，一寸归心。
玉楼深锁烟消沈。
知他何日同登临。
同登临。
待收红泪，细说如今。

程垓	忆秦娥
情脉脉。
半黄橙子和香擘。
和香擘。
分明记得，袖香熏窄。
别来人远关山隔。
见梅不忍和花摘。
和花摘。
有书无雁，寄谁归得。

程垓	忆秦娥
愁无语。
黄昏庭院黄梅雨。
黄梅雨。
新愁一寸，旧愁千缕。
杜鹃叫断空山苦。
相思欲计人何许。
一重云断，一重山阻。

程垓	西江月
众绿初围夏荫，老红犹驻春妆。
画帘燕子日偏长。
静看新雏来往。
□□□□□□，□□□□□□。
□□□□□□□。
□□□□□□。

程垓	西江月
□□□□□□，□□□□□□。
□□□□□□□。
□□□□□□。
汲井漫随兰炷，心情半怯罗衣。
粉香消尽无人觑，只门外、子规啼。

程垓	乌夜啼
墙外雨肥梅子，阶前水绕荷花。
阴阴庭户熏风满，水纹簟、怯菱芽。
春尽难凭燕语，日长惟有蜂卫。
沈香火冷珠帘暮，个人在、碧窗纱。

程垓	浣溪沙
天女殷勤著意多。
散花犹记病维摩。
肯来丈室问云何。
腰佩摘来烦玉笋，鬓香分处想秋波。
不知真个有情麽。

程垓	浣溪沙
遥想当年出凤雏。
王□风有未全疏。
祗今朱绂为谁纡。
芳草池塘春梦後，粉香帘幕晓晴初。
一簪华发要人梳。

程垓	浣溪沙
翠葆扶疏傍药阑。
乱红飘洒满书单。
清明时节又看看。
小雨勒成春尾恨，东风偏作夜来寒。
琴心老尽不须弹。

程垓	浣溪沙
薄日移影午暑空。
一杯何事便潮红。
扇纨挥尽却疏慵。
早睡青怀冰枕外，夜来消息雨荷中。
不须留烛眩房栊。

程垓	浣溪沙
闲倚前荣小扇车。
晚妆无力亸云鸦。
凝情香落一庭花。
笑挽清风归玉枕，懒随缺月傍窗纱。
羞红两脸上娇霞。

程垓	鹧鸪天
木落江空又一秋。
天寒几日不登楼。
红绡帐里橙犹在，青琐窗深菊未收。
新画阁，小书舟。
篆烟熏得晚香留。
只因贪伴开炉酒，恼得红儿一夜讴。

程垓	鹧鸪天
泪湿芙蓉城上花。
片飞何事苦参差。
锁深不奈莺无语，巢稳争如燕有家。
情未老，鬓先华。
可怜各自淡生涯。
桃花不解知人意，犹自沾泥也学他。

程垓	一落索
门外莺寒杨柳。
正减欢疏酒。
春阴早是做人愁，更何况、花飞後。
莫倚东风消瘦。
有酴醾入手。
尽偎香玉醉何妨，任花落、愁依旧。

程垓	一落索
小小腰身相称。
更著人心性。
一声歌起绣帘阴，都遏住、行云影。
闻道玉郎家近。
被春风勾引。
从今莫怪一东看，自压尽、人间韵。

程垓	破阵子
小小红泥院宇，深深翠色屏帷。
簇定熏炉酥酒软，门外东风寒不知。
恰疑三月时。
钗影半欹绿子，歌声轻度红儿。
醉里不愁更漏断，更要梅花看几枝。
起来霜月低。

程垓	一翦梅
斗转参横一夜霜。
玉律声中，又报新阳。
起来无绪赋行藏。
只喜人间，一线添长。
帘幕垂垂月半廊。
节物心情，都付椒觞。
年华渐晚鬓毛苍。
身外功名，休苦思量。

程垓	木兰花・玉楼春
别时已有重来愿。
谁料情多天不管。
分明咫尺是青楼，抵死浓云遮得遍。
寄声只倚西飞雁。
雁落书回空是怨。
领愁归去有谁知，水又茫茫山又断。

程垓	生查子
兰帷夜色高，绣被春寒拥。
何事玉楼人，屡踏杨花梦。
分明相见陈，不道幽情重。
乞个好因缘，莫待来生种。

虞俦	满庭芳
色染莺黄，枝横鹤瘦，玉奴蝉蜕花间。
铅华不御，慵态尽欹鬟。
冷淡琐窗烟雾，来清供、莞尔怡颜。
狂蜂蝶，还须敛衽，何得傍高闲。
西山。
招隐处，寒云缭绕，流水回环。
念风前绰约，雪後清孱。
别是仙韵道标，应羞对、舞袖弓弯。
怀真赏，今宵归梦，一饷许跻攀。

虞俦	临江仙
万壑千岩秋色里，歌眉醉眼争妍。
一枝娇柳趁么弦。
疑非香案吏，诏到小蓬天。
乐事便成陈迹也，依人小月娟娟。
尊前空唱短因缘。
引船风又起，吹过浙江边。

徐似道	阮郎归
茶寮山上一头陀。
新来学者麽。
蝤蛑螃蟹与乌螺。
知他放几多。
有一物，是蜂窝。
姓牙名老婆。
虽然无奈得它何。
如何放得它。

徐似道	浪淘沙
风紧浪淘生。
蛟吼鼍鸣。
家人睡著怕人惊。
只有一翁扪虱坐，依约三更。
雪又打残灯。
欲暗还明。
有谁知我此时情。
独对梅花倾一盏，还又诗成。

徐似道	瑞鹤仙令・临江仙
西子湖边春正好，输他公子王孙。
落花香趁马蹄温。
暖烟桃叶渡，晴日柳枝门。
中有能诗狂处士，闲将一鹤随轩。
百钱买只下湖船。
就他弦管里，醉过杏花天。

徐似道	一剪梅・一翦梅
道学从来不则声。
行也东铭。
坐也西铭。
爷娘死後更伶丁。
也不看经。
也不斋僧。
却言渊子太狂生。
行也轻轻。
坐也轻轻。
他年青史总无名。
你也能亨。
我也能亨。

徐似道	失调名
问竹平安，点花番次。

徐安国	蓦山溪
青梅骨瘦，已有生春意。
椒萼露微花，便觉香魂旖旎。
惜花公子，可是赋情深，携瘦竹，绕疏篱，终日成孤倚。
赏心乐事，又也何曾废。
烟露湿铅华，误啼妆、三年客里。
江南芳信，政自不愆期，吴山远，越山长，梦寐添憔悴。

徐安国	鹧鸪天
翠幕围香夜正迟。
红麟生焰烛交辉。
纤腰趁拍轻於柳，娇面添妆韵似梅。
凝远恨，惜芳期。
十年幽梦彩云飞。
多情不管霜髯满，犹欲杯翻似旧时。

徐安国	满江红
挥手华堂，重整顿、选花场屋。
撩鼻观、飞浮杂沓，异香芬馥。
金缕尚馀闲态度，冰姿早作新妆束。
恨尊前、缺典费思量，无松竹。
蜂蝶恨，何时足。
桃李怨，成粗俗。
为情深、拼了一生愁独。
菊信谩劳频探问，兰心未许相随逐。
想从今、无暇斸蔷薇，锄罂粟。

徐安国	满江红
争献交酬，消受取、真山真水。
供不尽、杯螺浮碧，髻鬟拥翠。
莫便等闲嗟去国，固因特地经仙里。
奉周旋、惟有老先生，门堪倚。
追往驾，烟宵里。
终旧学，今无计。
叹白头犹记，壮年标致。
一乐堂深文益著，风雩亭在词难继。
问有谁、熟识晦庵心，南轩意。

黄人杰	祝英台・祝英台近
异乡中，行色里，随分庆初度。
老子今年，五十又还五。
任他坎止流行，吴头楚尾，本来是、乾坤逆旅。
贵和富。
此事都付浮云，无必也无固。
用即为龙，不用即为鼠。
便教老却英雄，草庐烟舍，也须有、著闲人处。

黄人杰	酹江月・念奴娇
年时今日，御双凫曾到、蓬壶方丈。
元是王孙生此夕，红紫娇春成行。
数曲栏干，一双蓂荚，正傍瑶阶长。
风帘斜处，有时新燕来往。
犹记不住称觞，挥毫著语，更与书扁榜。
转首还逢汤饼客，景物依然和畅。
待赋新词，说些消息，教倩飞琼唱。
南班虚席，看随丹诏东上。

黄人杰	感皇恩
秋色满西湖，雨添新绿。
一派烟光望中足。
清香十里，画舸去来相逐。
酒酣时听得，渔家曲。
人道似郎，郎还第六。
云水相逢未谙熟。
晚来风静，闲浸几枝红玉。
水神应不禁，江妃浴。

黄人杰	念奴娇
西湖胜绝，有栖云楼观，蟠空丘壑。
玉鉴光中天不老，人在蓬壶行乐。
画舫藏春，垂杨系马，幽处笙箫作。
京华狂客，也忘身世飘泊。
行时载酒寻芳，湖湾堤曲，放浪红尘脚。
借景留欢排日醉，不负莺花盟约。
忍缓东风，耐烦迟日，休恁匆匆著。
温存桃李，莫教一顿开却。

黄人杰	浣溪沙
的皪江梅共腊梅。
剪金裁玉一时开。
黄姑相伴雪儿来。
别驾公馀无个事，得将诗酒与栽培。
为春留客小徘徊。

黄人杰	生查子
烟雨不多时，肥得梅如许。
早有点儿酸，诮没星儿苦。
飞燕恶禁持，又待衔春去。
容著水精盐，觅个调羹处。

黄人杰	柳梢青
恰则年时。
风前雪底，初见南枝。
可㬠匆匆，花才清瘦，子已红肥。
安排酒盏相随。
看金弹、累累四垂。
渴後情怀，鼎中风味，惟有心知。

黄人杰	蓦山溪
翠环惊报，叶底梅如弹。
小摘试尝看，齿微酸、生香不断。
烟丸露颗，肥得颊儿红，还欲近，浅黄时，风雨催残半。
何如珍重，剩著冰盘荐。
持酒劝飞仙，似江梅、累累子满。
饶将风味，成就与东君，随鼎鼐，著形盐，早趁调羹便。

黄人杰	满江红
小队旌旗，又催送、元戎领客。
政十顷、荷香微度，草烟横碧。
杨柳参差新合翠，水天上下俱齐色。
傍野桥、容与绕重湖，严城侧。
花作阵，舟为宅。
敲羯鼓，鸣羌笛。
渐夜凉风进，酒杯无力。
遥想汉中鸡肋地，未应万里回金勒。
看便随、飞诏下南州，朝京国。

蔡戡	点绛唇
纤手工夫，采丝五色交相映。
同心端正。
上有双鸳并。
皓腕轻缠，结就相思病。
凭谁信。
玉肌宽尽。
却系心儿紧。

蔡戡	水调歌头
肃霜靡衰草，骤雨洗寒空。
刀弓斗力增劲，万马骤西风。
细看外围合阵，忽变横斜曲直，妙在指麾中。
号令肃诸将，谈笑听元戎。
坐中客，休笑我，已衰翁。
十年重到，今日此会与谁同。
差把龙锺鹤发，来对虎头燕颔，年少总英雄。
飞镞落金碗，酣醉吸长虹。

蔡戡	水调歌头
拥节出闽峤，易镇上岷山。
东西，分陕初不在荣观。
痛念两河未复，独作中流砥柱，屹若障狂澜。
极目神京远，百万虎貔闲。
趁良时，摅豹略，勇声欢。
风飞雷厉，威行逆虏胆生寒。
汉寝周原如旧，一扫腥膻丑类，谈笑定三关。
识取投机会，莫作等闲看。

何澹	鹧鸪天
庾岭移来傍桂丛。
绕花安敢望凌风。
癯儒合作孤芳伴，四面相看一笑同。
冰照座，玉横空。
雪花零落暗香中。
有人醉倚阑干畔，付与江南老画工。

何澹	桃源忆故人
拍堤芳草随人去。
洞口山无重数。
翦朝露成树。
争晚渔翁住。
今人忍听秦人语。
只有花无今古。
欲饮仙家寿醑。
记取桥边路。

何澹	满江红
灯夕筵开，人物共、英词三绝。
环坐处、袖中珠玉，郢中春雪。
红烛星繁销夜漏，紫霞香满催歌拍。
算新年、何处不风光，三山别。
云表殿，千层结。
花籍锦，添明月。
更浮屠七塔，万枝争发。
多谢一天驱宿霭，故教三日成佳节。
更何须、海上觅蓬莱，真仙阙。

何澹	满江红
乐禁初开，平地耸、海山清绝。
千里内、欢声和气，可融霜雪。
盛事终将椽笔记，新歌翻入梨园拍。
道古来、南国做元宵，今宵别。
灯万碗，花千结。
星斗上，天浮月。
向玉绳低处，笙箫高发。
人物尽夸长乐郡，儿童争庆烧灯节。
疑此身、清梦到华胥，朝金阙。

何澹	鹧鸪天
好景良辰造物悭。
一年灯火遽摧残。
雨淋夹道星千点，雪阻游人路九盘。
停社舞，撤宾筵。
谩烧银烛照金莲。
不如我入香山社，一盏青灯说夜禅。

陈三聘	满江红
薄日轻云，天气好、相将祈谷。
民情喜、颂声洋溢，清风斯穆。
饮酒不多元有量，吟诗无数添新轴。
对古人、一笑我真愚，君无俗。
斜川路，经行熟。
黄花在，归心足。
问渊明去後，有谁能属。
神武衣冠惊梦里，江湖渔钓论心曲。
但从今、散发更披襟，谁能束。

陈三聘	满江红
天岂无情，天若道、有情也老。
功名事、问天因甚，蒙人不了。
好伴云烟耕谷口，休将翰墨传江表。
算鬓边、能得几春风，惊秋早。
陶令尹，张京兆。
怀舒啸，贪荣耀。
尽南柯一梦，漏残钟晓。
滕阁暮霞孤鹜举，庾楼明月乌飞绕。
念老来、於此兴无穷，知音少。

陈三聘	满江红
绀縠浮空，山拥髻、晚来风急。
吹骤雨、藕花千柄，艳妆新浥。
窥鉴粉光犹有泪，凌波罗袜何曾湿。
讶汉宫、朝罢玉皇归，凝情立。
尊前恨，歌三叠。
身外事，轻飞叶。
怅当年空击，誓江孤楫。
云色远连平野尽，夕阳偏傍疏林入。
看月明、冷浸碧琉璃，君须吸。

陈三聘	满江红
斜日熔金，三万顷、棹歌齐举。
风不动、采苹双桨，翠鬟相语。
月殿欲浮蟾兔魄，海神不放鱼龙舞。
到今宵、秋气十分清，无今古。
君试唤，扁舟侣。
来伴我，潇湘渚。
共夷犹春浪，笑歌秋浦。
霸越独高身退後，尘缨未濯人谁许。
叹酒杯、不到子陵台，刘伶土。

陈三聘	千秋岁
当年渔隐，路转桃溪汇。
流水下，青山外。
客行花径曲，月上松门对。
撑艇子，雪中蓑笠亲曾载。
老去谁倾盖。
腰瘦频移带。
人健否，花仍在。
明年春更好，来向花前醉。
青鬓改，恁时难拼千金买。

陈三聘	浣溪沙
酒力先从脸晕生。
粉妆新丽笑相迎。
晓寒高护彩云轻。
不语似愁春力浅，有情应恨烛花明。
更於何处觅倾城。

陈三聘	浣溪沙
翠幕遮笼锦一丛。
尊前初见浅深红。
淡云和月影葱茏。
醉态只疑春睡里，啼妆愁听雨声中。
更烧银烛醉东风。

陈三聘	浣溪沙
不怕春寒更出游。
兰桡飞动却惊鸥。
烟光佳处辄迟留。
屏曲未曾歌醉梦，眉尖空只锁闲愁。
从教丝柳绊行舟。

陈三聘	浣溪沙
越浦潮来信息通。
吴山不见暮云重。
人生何事各西东。
烟外好花红浅淡，雨馀芳草绿葱茏。
苦无欢意敌春浓。

陈三聘	浣溪沙
点检尊前花柳丛。
於中偏占牡丹风。
等闲言语惯迎逢。
扇影不摇珠的，钗梁斜玉玲珑。
梦魂长向楚江东。

陈三聘	浣溪沙
不跃银鞍与绣鞯。
曲筇芒跷见衰年。
寻幽来立渡头船。
碧涧芹羹珍下箸，红莲香饭乐归田。
不妨尊酒兴悠然。

陈三聘	浣溪沙
帘押低垂月影疏。
梅枝和雪玉相扶。
儿家春信入来无。
半坠宝钗慵览镜，任偏罗髻却拈书。
琴心谁与问相如。

陈三聘	朝中措
朝来和气满西山。
拄颊小阑干。
柳色野塘幽兴，梅花纸帐轻寒。
三杯淡酒，玉腴蔬嫩，青缕堆盘。
细写池塘诗梦，玉人翦做春幡。

陈三聘	朝中措
求田何处是生涯。
双鬓已先华。
随分夏凉冬暖，赏心秋月春花。
吾年如此，愁来问酒，困後呼茶。
结社竹林诗老，卜邻江上渔家。

陈三聘	朝中措
去年曾醉杏花坊。
柳色间轻黄。
重觅旧时行迹，春风满路梅香。
平沙岸草，夫差故国，知是吾乡。
梦断数声柔橹，只应已过横塘。

陈三聘	朝中措
草堂春过一分馀。
幽事酒醒初。
琴调细鸣焦木，矢声不断铜壶。
关心药裹，忘年蓑笠，自著潜夫。
雨后长镵东麓，月明短艇西湖。

陈三聘	朝中措
秋山横截半湖光。
湖渚橘枝黄。
纨扇罢摇蟾影，练衣已怯风凉。
插红裂蟹，银丝鲙鲫，莫负传觞。
醉里乾坤广大，人间宠辱兼忘。

陈三聘	蝶恋花
阊阖城西山四面。
鸭绿鳞鳞，轻拍横塘岸。
一阵东风羊角转。
望中已觉孤帆远。
独恨寻芳来较晚。
柘老桑稠，农务村村遍。
山鸟劝酤官酒贱。
炊烟深巷听缫茧。

陈三聘	南柯子・南歌子
别後惊人远，归心怯橹柔。
晚天凉思冷於秋。
冷浸一溪明月、水弥流。
醉里狂仍在，吟馀趣极幽。
夜深何用数更筹。
别有好风吹酒、不须求。

陈三聘	南柯子・南歌子
烟树观前浦，风苹听远洲。
等闲来上水边楼。
怅望天涯、何处有归舟。
香断灯花夜，歌停扇影秋。
欲缄尺素说离愁。
不见双鱼、空有大江流。

陈三聘	南柯子・南歌子
月傍云头吐，风将雨脚吹。
夜深乌鹊向南飞。
应是星娥颦恨、入双眉。
旧怨垂千古，新欢只片时。
一年屈指数佳期。
到得佳期别了、又相思。

陈三聘	水调歌头
玉鉴十分满，清露一年秋。
漂流踪迹，谁念楚尾与吴头。
此夜刮明尘眼。
望极好张诗胆。
何处有高楼。
浩荡银潢冷，缥缈白云浮。
笑劳生，难坎止，亦乘流。
阑干拍碎，清夜起舞不胜愁。
万里关河依旧。
一寸功名乌有。
清泪滴衣裘。
老去心空在，归梦绕苹洲。

陈三聘	水调歌头
有客念行役，劲气凛於秋。
男儿未老，衔命如虏亦风流。
决定平戎方略，恢复旧燕封壤，安用割鸿沟。
莫献肃霜马，好衣白狐裘。
我何人，怀壮节，但凝愁。
平生未逢知己，哙伍实堪羞。
金马文章何在，玉鼎勋庸何有，一笑等云浮。
拼断好风月，羯鼓打梁州。

陈三聘	西江月
诗眼曾逢花面，画图还识春娇。
当年风格太妖饶。
粉腻酥柔更好。
酒晕不温香脸，玉慵犹怯轻绡。
春风别後又秋高。
再见只应人老。

陈三聘	西江月
春事已浓多日，游人偏盛今年。
梨花寒食雨馀天。
鸭绿含风浪浅。
翠袖半黏飞粉，罗衣尚怯轻寒。
不辞归路委香钿。
门外东风如箭。

陈三聘	鹊桥仙
银潢仙仗，离多会少，朝暮世情休妒。
夜深风露洒然秋，又莫是、轻分泪雨。
云收雾散，漏残更尽，遥想双星情绪。
凭谁批敕诉天公，待留住、今宵休去。

陈三聘	宜男草
摇落丹枫素秋後。
舞长亭、尚馀衰柳。
别梦回、忆得霜柑分我，应自有、浓香噀手。
宿酲谁解三杯酒。
晓山横、望中衔斗。
人去也、纵得相逢似旧，问当日、红颜在否。

陈三聘	宜男草
绿水黏天净无浪。
转东风、纹微涨。
个中趣、莫遣人知，容我日日、扁舟独往。
平生书癖已无恙。
解名缰、更逃羁网。
春近也、梅柳频看，枝上玉蕊、金丝暗长。

陈三聘	秦楼月・忆秦娥
云衣薄。
春晴自有东风掠。
东风掠。
试听枝上，几声乾鹊。
曲屏心事新题却。
离愁何用堆眉角。
堆眉角。
今朝莫是，打头风恶。

陈三聘	秦楼月・忆秦娥
花前狭。
翠茵围坐花阴合。
花阴合。
闲情不似，一双狂蝶。
春沟何处寻红叶。
春寒料想罗衣怯。
罗衣怯。
午醺醒未，翠衾重叠。

陈三聘	秦楼月・忆秦娥
光风薄。
杨花欲谢春应觉。
春应觉。
一庭红叶，粉花吹落。
冶游无复飞红索。
凭高独上湖边阁。
湖边阁。
黄昏独倚，画阑西角。

陈三聘	秦楼月・忆秦娥
青楼缺。
楼心人待黄昏月。
黄昏月。
入帘无奈，柳绵吹雪。
谁人弄笛声呜咽。
伤春未解丁香结。
丁香结。
鳞鸿何处，路遥江阔。

陈三聘	秦楼月・忆秦娥
青膏集。
新雷忽起龙蛇蛰。
龙蛇蛰。
柳塘风快，水流声急。
伤心有泪凭谁。
尊前容易青衫湿。
青衫湿。
渡头人去，野船鸥立。

陈三聘	念奴娇
浮云吹尽，卷长空、千顷都凝寒碧。
兔杵无声风露冷，天也应怜人寂。
故遣娥，驾蟾飞上，玉宇元同色。
天津何事，此时偏界南北。
不但对影三人，我歌君和，我舞君须拍。
涤洗胸中愁万斛，莫问今宵何夕。
老矣休论，著鞭安用，一笑真狂客。
夜深归去，烂然溪上阡陌。

陈三聘	念奴娇
晴风丽日，算东君、坼遍梅心桃萼。
独有名花开殿後，一笑嫣然如昨。
黄袂层肤，霞冠高拥，多态春才觉。
雨巾风帽，故人来趁花约。
好是罗绮添春，香风环坐，半醉金钗落。
老去心情难似旧，手拈花枝为乐。
麝馥萦愁，妆花凝恨，莫惜金荷酌。
酒阑花睡，梦魂重到京洛。

陈三聘	念奴娇
水空高下，望沈沈一色，浑然苍碧。
天籁不鸣凉有露，金气横秋寂寂。
玉宇琼楼，望中何处，月到天中极。
御风归去，不愁衣袂无力。
此夜飘泊孤篷，短歌谁和，自笑狂踪迹。
咫尺蓝桥仙路远，云英消息。
疏影婆娑，恍然身世，我是尊前客。
一声凄怨，倚楼谁弄长笛。

陈三聘	念奴娇
馀霞飞绮，望长天、顷刻云容凝碧。
今夕江皋风力软，明日波心头白。
客舸东流，语离深夜，遣我新愁积。
春融花丽，定知天相行色。
别後一纸乡书，故人相问，好趁秋鸿翼。
空有佳人千点泪，锦字机中曾织。
利锁名缰，古今同是，谁失知谁得。
来朝愁望，旧楼何处西北。

陈三聘	念奴娇
扁舟此计，问当年、谁与寻盟鸥鸟。
许国勋名彝鼎在，风月不妨吟笑。
碧草台边，红云溪上，寿杖扶诗老。
水浮天处，未应俗驾曾到。
盛事埒美知章，鉴湖君赐，宸翰今题号。
指点飞烟轻霭外，有路直通仙岛。
蓑笠渔船，琴书客坐，清夜尊倒。
未须归去，片蟾初上林表。

陈三聘	惜分飞
莫唱骊驹容首聚。
花径重来微步。
从此朝天去。
故山怨鹤栖猿侣。
试卜西园春在否。
无奈蒙蒙细雨。
明日长亭路。
断魂芳草人何处。

陈三聘	梦玉人引
别来何处，酒醒後，梦难觅。
晚日溪亭，清晓便挂帆席。
满载离愁，指去程、还作江南行客。
目断层城，数迢迢山驿。
素巾空染，泪痕斑、应是暗中滴。
记得轻分，玉箫犹自凄咽。
昨夜东风，梅柳惊春色。
料伊也、没心情，过却好天良夕。

陈三聘	梦玉人引
倚阑干久，人不见，暮云碧。
芳草池塘，春梦暗惊诗客。
昨夜溪梅，向空山、雪里轻匀颜色。
好赠行人，折枝南枝北。
雨巾风帽，昔追游、谁念旧踪迹。
料得疏篱，暗香时度风息。
淡月微云，有何人消得。
便归去、踏溪桥，慰我经年思忆。

陈三聘	如梦令
红紫不将春住。
风定更飘无数。
溪涨绿含风，短艇晚横沙渡。
归去。
归去。
肯念西池鸳鹭。

陈三聘	如梦令
珍重故人相许。
来向水亭幽处。
文字间金钗，消尽晚天微暑。
无雨。
无雨。
不比寻常端午。

陈三聘	菩萨蛮
筇枝探得梅开了。
青鞋渐踏江头草。
日日作东风。
海棠相次红。
离多良会少。
此计应须早。
莫待作行人。
却将愁送春。

陈三聘	菩萨蛮
春城办得红蕖了。
红蕖未点春先到。
新月入新年。
方才今夜圆。
云屏谁为隔。
肠断金钗客。
好语写春幡。
都教席上看。

陈三聘	菩萨蛮
杨花满院飞红索。
春光不似人情薄。
楼阁断霞明。
梨花开晚晴。
玉虬香散後。
扶困三杯酒。
不是听思归。
归心思此时。

陈三聘	临江仙
夜饮只愁更漏促，留连笑蔷薇。
歌声缭绕彻帘帏。
坐中清泪落，梁上暗尘飞。
重睹舞腰惊束素，不应更褪罗衣。
别来容易见来稀。
次公狂已甚，不醉亦忘归。

陈三聘	临江仙
白首故人重会面，论交尔汝忘形。
从今心迹喜双清。
飞鸿追往事，为蝶笑馀生。
琥珀杯浓春正好，此怀端为君倾。
旧时猿鹤敢寒盟。
鸠居从拙计，鹏翼任高程。

陈三聘	减字木兰花
凝云不动。
玉海无声千丈冻。
来倚阑干。
襟袖凭虚彻骨寒。
归心易折。
後夜月明应恨别。
罨画图边。
著我披蓑上钓船。

陈三聘	减字木兰花
东篱黄菊。
细拈香枝人事熟。
少缓芳尊。
且醉侬家麴米春。
老人斋戒。
底事新来移角带。
归梦相关。
明月松江万顷宽。

陈三聘	减字木兰花
盈盈袅袅。
欲问卿卿还好好。
无奈娇何。
折折湘裙薄薄罗。
尊前顾曲。
舞作回风花拍促。
压尽时流。
棋里输伊一百筹。

陈三聘	减字木兰花
先生困熟。
万卷书中聊托宿。
似怯清寒。
更都梁向博山。
游仙梦杳。
啼鸟声中春又晓。
未著乌纱。
独坐溪亭数落花。

陈三聘	减字木兰花
殷勤举白。
昨夜东风犹有雪。
莫恨春迟。
曾见梅花第一枝。
阴晴未决。
早晚清明新火活。
梦绕秦楼。
欲趁归潮上客舟。

陈三聘	鹧鸪天
酒晕从教上脸丹。
春愁何事点眉山。
都将别後深深意，且向尊前细细看。
多少恨，说应难。
粉巾空染泪斓斑。
炉猊筝雁长闲却，明月楼心夜正寒。

陈三聘	鹧鸪天
指剥春葱去采苹。
衣丝秋藕不沾尘。
眼波明处偏宜笑，眉黛愁来也解颦。
巫峡路，忆行云。
几番曾梦曲江春。
相逢细把银照，犹恐今宵梦似真。

陈三聘	鹧鸪天
昨夜东风怒不成。
晓来犹自扫残英。
半酸梅子连枝重，无力杨花到地轻。
情易感，涕先零。
玉虬香冷更凄清。
事如芳草绵绵远，恨比浮云冉冉生。

陈三聘	鹧鸪天
翦碎霜绡巧作团。
玉纤特地破朝寒。
疏花好向钗横见，瘦影难敲月堕看。
将旧恨，入眉弯。
不须多样缕金。
当时千点东风泪，怪见妆成粉未乾。

陈三聘	好事近
我欲御天风，飞上广寒宫阙。
撼动一轮秋桂，照人间愁绝。
归来须著酒消磨，玉面点红缬。
起舞为君狂醉，更何须邀月。

陈三聘	好事近
枝上几多春，数点不融香雪。
纵有笔头千字，也难夸清绝。
艳桃李敢争妍，清怨笛中咽。
试策短筇溪上，看影浮波月。

陈三聘	卜算子
雪後竹枝风，醉梦风吹醒。
瘦立寒阶满地春，淡月梅花影。
门外辘轳寒，晓汲喧金井。
长笛何人更倚楼，玉指风前冷。

陈三聘	卜算子
涧下水声寒，壑底松风静。
时有清香度竹来，步月寻疏影。
往事属东风，试问花应省。
曾是花前把酒人，别梦溪堂冷。

陈三聘	三登乐
南北相逢，重借问、古今齐楚。
烛花红、夜阑共语。
怅六朝兴废，但倚空高树。
目断帝乡，梦迷雁浦。
故人疏、梅驿断，音书有数。
塞鸿归、过来又去。
正春浓，依旧作、天涯行旅。
伤心望极，淡烟细雨。

陈三聘	三登乐
注望晓山，晴色丽、晨餐应饱。
纹平、涨天渺渺。
倚藤枝、撑艇子，昔游曾到。
江山自古，水云转好。
怅年来、心纵在，盟寒鸥鸟。
故人中、黑头渐少。
问几时、寻旧约，石矶重扫。
一竿钓月，鬓霜任老。

陈三聘	三登乐
久蛰群虬，犹未肆、新雷初启。
鼓东风、雨膏为洗。
望横塘、越溪路，石湖烟水。
西接洞庭，下连甫里。
忆当年、归计早，扁舟从此。
祖清风、相门有几。
圃堂高、应解笑，纷纷蜗蚁。
锦囊雪月，更看醉里。

陈三聘	三登乐
一品归来，强健日、小园幽圃。
扁舟兴、恐天未许。
想当年、持汉节，众齐咻楚。
丹忠此日，盛名千古。
词章、师海内，纬文经武。
莫寒盟、故山旧侣。
到鲈乡、还又是，秋风斜雨。
鸣刀雪，未应便去。

陈三聘	浪淘沙
风雨晚春天。
芳兴慵悭。
浅红稠绿满园间。
独有梨花三四朵，留住春寒。
年少跃金鞍。
咫尺关山。
倦飞如我已知还。
洒向东风千点泪，衣上重看。

陈三聘	虞美人
融融睡觉东风息。
行到溪亭侧。
一枝梅玉似人人。
索笑依然消瘦、不禁春。
相逢试问情多少。
应怪山翁老。
翠罗高护结花邻。
一任馀芳争学、捧心颦。

陈三聘	虞美人
天公意向人情满。
灯月教同看。
中秋虽是十分明。
不比今宵处处、有华灯。
艳桃李歌阑後。
更醉青楼酒。
不妨饮尽玉东西。
横笛声中春色、要君知。

陈三聘	虞美人
飞琼晓压梅枝重。
酒面羊羔冻。
谁将缟带逐车翻。
明月秦楼昨夜、不胜寒。
何须卷起重帘幕。
愁怕春罗薄。
玉杯持劝醉厌厌。
无奈有人笼袖、出香尖。

陈三聘	虞美人
乾红翦碎烦纤玉。
相并黄金粟。
汉宫素面说明妃。
马上秋风应解、著燕支。
黄昏小树堪愁绝。
不比梅花月。
满天风露透肌凉。
插取双枝归去、是谁香。

陈三聘	醉落魄・一斛珠
东风寒绝。
江城待得花枝发。
欲知此夜碧天阔。

陈三聘	眼儿媚
酸。
何人为我，丁宁驿使，来到江干。

石孝友	水调歌头
君恩九鼎重，臣命一毫轻。
出身事主，刚甚须作不平鸣。
老却西山薇蕨，闲损南窗松菊，羞死汉公卿。
豺狼敢横道，草木要知名。
秋已素，人又去，若为情。
长沙何在，风送呜咽暮潮声。
举棹却寻归路，挥麈莫谈时事，得酒且频倾。
一片古时月，千里伴君行。

石孝友	宝鼎现
雪梅清瘦，月桂圆冷，天街新霁。
想帝辇、三朝薄暮，催促烛龙开扇雉。
正拜舞、捧玉卮为寿，花满香铺凤髓。
罄禹穴、胥涛万顷，春入南山声里。
鼎轴元老诗书帅。
体宸衷、双奉亲意。
勤色养、行春惜花，夜欢宴、瑶池衣彩戏。
鼓淑气、遍湖山千里。
惊破悭红涩翠。
笑那个痴儿无赖。
打得金鱼坠地。
休念太守当年，曾手把青藜照字。
对珠帘云栋，收拾太平歌舞辍。
庆母爱、小宽王事。
馀沥□肠，看不日、归步沙堤，又赞重华孝治。

石孝友	眼儿媚
何须著粉更施朱。
元不在妆梳。
寻常结束，珊珊环佩，短短裙襦。
花羞柳妒空撩乱，冰雪做肌肤。
而今便好，小名弄玉，小字琼奴。

石孝友	眼儿媚
愁云淡淡雨潇潇。
暮暮复朝朝。
别来应是，眉峰翠减，腕玉香销。
小轩独坐相思处，情绪好无聊。
一丛萱草，几竿修竹，数叶芭蕉。

石孝友	临江仙
一霎狂云惊雨过，月华恰到帘帷。
槛前叠石翠参差。
洞房相见处，灯火乍凉时。
睡玉眠花愁夜短，匆匆共惜佳期。
风梧不动酒醒迟。
好同蝴蝶梦，飞上凤皇枝。

石孝友	临江仙
醉袖吟鞭行色里，帽檐低处风斜。
晚山一半被云遮。
残阳明远水，古木集栖鸦。
暮去朝来缘底事，不如早早还家。
曲屏深幌小窗纱。
翠沾眉上柳，红揾脸边花。

石孝友	临江仙
买笑当歌何处好，小楼四面江山。
玉梅枝上卸馀寒。
雨随春到急，风向晚来颠。
任自腰围都瘦损，肯教欢意阑珊。
引杯相属莫留残。
花如人竞好，人与月争圆。

石孝友	临江仙
枕上莺声初破睡，峭寒轻透帘帏。
起来惆怅有谁知。
雨狂风转急，揉损好花枝。
薄幸别来春又老，等闲误却佳期。
斜阳影里立多时。
远山何事□，相对蹙修眉。

石孝友	临江仙
常记梦云楼上住，残灯影里迟留。
依稀绿惨更红羞。
露痕双脸泪，山样两眉愁。
数片轻帆天际去，云涛烟浪悠悠。
今宵独宿古江头。
水腥鱼菜市，风碎荻花洲。

石孝友	鹧鸪天
收拾眉尖眼尾情。
当筵相见便相亲。
偷传翡翠歌中意，暗合鸳鸯梦里身。
云态度，月精神。
月流云散两无情。
觉来一枕凄凉恨，不敢分明说向人。

石孝友	鹧鸪天
收拾眉尖眼尾情。
夜来真个梦倾城。
鸳鸯有底情难尽，蝴蝶无端梦易惊。
愁一掬，月三更。
绣帏应好睡轻盈。
知他莫有相怜分，展转寻思直到明。

石孝友	鹧鸪天
别後应怜信息疏。
西风几度到庭梧。
夜来纵有鸳鸯梦，春去空馀蛱蝶图。
烟树远，塞鸿孤。
垂垂天影带平芜。
凭谁写此相思曲，寄与冯川郑小奴。

石孝友	鹧鸪天
家在东湖湖上头。
别来风月为谁留。
落霞孤鹜齐飞处，南浦西山相对愁。
真了了，好休休。
莫教辜负菊花秋。
浮云富贵何须羡，画饼声名肯浪求。

石孝友	鹧鸪天
花漏声乾月隐墙。
灰迎晓透新阳。
物情渐逐云容好，欢意偏随日脚长。
山作鼎，玉为浆。
寿杯丛处艳梅妆。
醉乡路接华胥国，应梦朝天侍赭黄。

石孝友	鹧鸪天
玉烛调元黍律匀。
迎长嘉节属芳辰。
云如惜雨钩牵雪，梅不禁风漏泄春。
天意好，物华新。
偷闲赢取酒边身。
太平朝野都无事，且与莺花作主人。

石孝友	鹧鸪天
一夜冰澌满玉壶。
五更喜气动洪炉。
门前桃李知麟集，庭下芝兰看鲤趋。
泉脉动，草心苏。
日长添得绣工夫。
试询补衮弥缝手，真个曾添一线无。

石孝友	鹧鸪天
一别音尘两杳然。
不堪虚度菊花天。
惊秋远雁横斜字，噪晚哀蝉断续弦。
好将息，恶姻缘。
凉宵如水复如年。
梦魂不怕风波险，飞过江西阿那边。

石孝友	鹧鸪天
屏障重重翠幕遮。
兰膏烟暖篆香斜。
相思树上双栖翼，连理枝头并蒂花。
凤髻，乌纱。
云慵雨困兴无涯。
个中赢取平生事，兔走乌飞一任他。

石孝友	卜算子
人自蕊宫来，微步香云拥。
小试樽前白雪歌，叶叶秋声动。
一剪艳波横，两点愁山重。
收拾眉尖眼尾情，作个鸳鸯梦。

石孝友	卜算子
见也如何暮。
别也如何遽。
别也应难见也难，後会难凭据。
去也如何去。
住也如何住。
住也应难去也难，此际难分付。

石孝友	卜算子
折得月中枝，坐惜青春老。
及至归来能几时，又踏关山道。
满眼秋光好。
相见应须早。
若趁重阳不到家，只怕黄花笑。

石孝友	卜算子
冷蕊閟红香，瘦节攒苍玉。
更著堂堂十八翁，取友三人足。
惜此岁寒姿，移向屏山曲。
纸帐熏炉结胜缘，故伴仙郎宿。

石孝友	鹧鸪天
露叶披残露颗传。
明星著地月流天。
不辞独赏穷今夜，应为相逢忆去年。
辜窈窕，负蝉娟。
谁知两处照孤眠。
娥不怕离人怨，有甚心情独自圆。

石孝友	鹧鸪天
万里羁孤困一箪。
平头四十误儒冠。
舜弦广播薰风暖，邹律潜消黍谷寒。
楼谩倚，剑休弹。
看君行复上金銮。
凤池波里求馀润，肆泥中岂久蟠。

石孝友	渔家傲
射虎将军搴绣帽。
西园公子南山豹。
共跨龙媒衔凤沼。
风色好。
宫花御柳迎人笑。
剑履醒醒天日表。
集英殿下春来早。
双鹗盘空擎百鸟。
归来了。
蓝袍锦水光相照。

石孝友	渔家傲
夜半潮声来枕上。
击残梦破惊魂荡。
见说钱塘雄气象。
披衣望。
碧波堆里排银浪。
月影徘徊天滉漾。
金戈铁马森相向。
洗尽尘根磨业障。
增豪放。
从公笔力诗词壮。

石孝友	洞仙歌
芙蓉院宇，露下秋容瘦。
龟鹤仙人献长寿。
问蓬山别後，几度春归，归去晚，开得蟠桃厮勾。
人间游戏好，鲸背风高，那更相将凤雏九。
事苹蘩，工翰墨，才德兼全，人总道、古今稀有。
尽从他、乌兔促年华，看绿鬓朱颜，镇长依旧。

石孝友	念奴娇
半千宝运，瑞清朝、诞育人间英物。
暖律吹灰春到也，迟日光腾东壁。
婺女双溪，沈郎八咏，辉映皆冰雪。
储精毓秀，几年一个人杰。
须信和气随人，粉梅欺黛柳，娇春争发。
翠幕重重称寿处，莲炬蕙烟明灭。
鼎席犹虚，九重频念此，衮衣华发。
明年今夜，凤池应醉花月。

石孝友	念奴娇
闷红颦翠，惜流年、忍对艳阳时节。
白玉楼成人去後，两地音尘都绝。
鸾鉴分飞，梦云零乱，欢意今衰飒。
墨痕红淡，忆曾题遍红叶。
须信後约难凭，臂啮鬟剪，也只成虚说。
满眼凄凉无限事，付与丁香愁结。
欲语情酸，临岐步懒，怅望兰舟发。
出门谁伴，泪昏一片孤月。

石孝友	念奴娇
平湖阁上，正残虹挂雨，微云擎月。
万顷琉璃秋向冷，忍便翠销红歇。
北海樽罍，西园游宴，兴逸湖山发。
飞尘不到，坐移蓬岛珠阙。
莫厌笑口频开，少年行乐事，转头胡越。
公子多情真爱客，敢惮深杯百罚。
太一舟轻，芙蓉城锁，醉指神仙窟。
乘风归去，尽教吹乱华发。

石孝友	念奴娇
平湖阁上，正雌霓将卷，雄风初发。
醉倚危栏吟眺处，月在篷莱溟渤。
蓬叶香浮，桂华光放，翻动蛟鼍窟。
踏轮谁信，宓妃曾借尘袜。
人世景物堪悲，等闲都换了，朱颜云发。
遥想广寒秋到早，闲著几多空阔。
太白诗魂，玉川风腋，自有飞仙骨。
嫦娥为伴，夜深同驾霜月。

石孝友	念奴娇
麦秋天气，正玉杓斡暑，熏弦鸣律。
浴佛生朝初过也，还数佳辰三日。
筮水呈祥，梦熊叶庆，宝运符千一。
太平朝野，异人端为时出。
须信家世蝉联，乃翁遗范在，子孙逢吉。
雾隐巢云聊寄傲，行矣飞英腾实。
瀑布泉清，炉峰气秀，光映霞觞溢。
萱堂争看，彩衣红堕双橘。

石孝友	醉落魄・一斛珠
友莺梦蝶。
寻花问柳深相结。
教春去後群芳歇。
零落朋游，辜负好时节。
眼边愁绪多于发。
迢迢一水通吴越。
旧欢新恨都休说。
坐暖残红，沈醉碧天阔。

石孝友	醉落魄・一斛珠
鸾孤凤只。
而今怎忍轻抛掷。
知他别後谁怜惜。
一味恓惶，辜负我思忆。
云山万叠烟波急。
短书频寄征鸿翼。
相逢後会知何日。
去也奴哥，千万好将息。

石孝友	醉落魄・一斛珠
空庭草积。
吹花风去春无迹。
锁鸾深处应相忆。
红染罗巾，颦损眉山碧。
曲屏尘暗双鸂鶒。
醉衾不暖炉烟湿。
一帘暝色人孤寂。
梦里灯残，心上雨声滴。

石孝友	醉落魄・一斛珠
红娇翠弱。
怨人珠泪频偷落。
归期莫负青笺约。
雨断云销，总是初情薄。
夜深秋气生帘幕。
半衾依旧空闲却。
故人何处孤舟泊。
两岸秋声，一夜风涛恶。

石孝友	丑奴儿・采桑子
凌花镜里桃花笑，清影团团。
月淡风寒。
深夜移灯许细观。
武陵溪上当时事，何处飞鸾。
泪纸惊澜。
飘尽红英不忍看。

石孝友	西江月
歌彻秋娘金缕，醉扳织女云车。
而今谁复荐相如。
拔剑茫然四顾。
好景凭诗断送，闲愁著酒消除。
镜中丝发莫惊呼。
春满珠帘绣户。

石孝友	西江月
脉脉无端心事，厌厌不奈春酲。
越罗衫薄峭寒轻。
试问几番花信。
万点风头柳絮，数声柳外啼莺。
斜阳还傍小窗明。
门掩黄昏人静。

石孝友	鹧鸪天
六十仙翁抱桂栽。
果符吉梦诞英才。
上天与降麒麟种。
明月还生蚌蛤胎。
华阁启，玳筵开。
快呼玉手捧金罍。
要知远地无功客，曾到高门作贺来。

石孝友	踏莎行
沈水销红，屏山掩素。
锁窗醉枕惊眠处。
芰荷香里散秋风，芭蕉叶上鸣秋雨。
飞阁愁登，倚阑凝伫。
孤鸿影没江天暮。
行云懒寄好音来，断云暗逐斜阳去。

石孝友	望海潮
离情冰泮，归心云扰，黯然凝伫江皋。
柳色摇金，梅香弄粉，依稀满眼春娇。
常记极游遨。
更与持玉斗，因解金貂。
郎去翟塘，妾家巫峡水迢迢。
别来暗减风标。
奈碧云暗断，翠被香消。
春草生池，芳尘凝榭，凄凉月夕花朝。
千里梦魂劳。
但鸟啼渡口，猿响山椒。
拟把无穷幽恨，万叠写霜绡。

石孝友	虞美人
醉寻芳草城头路。
底事频凝伫。
丽谯直下小层楼。
鸳瓦重重匀砌、几重愁。
睡红颦翠春风面。
咫尺无由见。
从教笑语落檐楹。
图得香闺依约、认郎声。

石孝友	虞美人
月娥弄影当窗照。
疑是巫山晓。
芙蓉帐里睡魂惊。
浅拂轻匀犹恐、已天明。
高楼未放梅花弄。
却就鸳衾拥。
舞腰纤瘦不禁春。
姿意任郎撩乱、一梳云。

石孝友	水龙吟
旧游曾记当年，凤城雨露开晴昼。
端门发钥，御炉烟暗，宫花影覆。
帝念民劳，俾乘轺传，暂临牛斗。
散阳和四照，春光万井，来小试、调元手。
职业才华竞秀。
汉廷臣、无出其右。
九重眷倚，频虚槐鼎，争迎衮绣。
爽气西山，绿波南浦，酿成芳酒。
趁锋车未到，霞觞共祝，百千长寿。

石孝友	长相思
你又痴。
我又迷。
到此痴迷两为谁。
问天天怎知。
长相思。
极相思。
愿得姻缘未尽时。
今生重共伊。

石孝友	长相思
红依稀。
绿依稀。
寒勒花梢开较迟。
蝶魂空自迷。
怕人疑。
使人疑。
人道闲愁想未知。
歌眉因甚低。

石孝友	长相思
蝶团飞。
莺乱啼。
陌上花开人未归。
碧台歌舞稀。
月入扉。
风满帷。
坐到黄昏人静时。
清愁君不知。

石孝友	长相思
树槎牙。
冰交加。
冷艳疏疏瘦影斜。
几枝梅花放。
天一涯。
语三叉。
已是情多怨物华。
那堪更忆家。

石孝友	品令
困无力。
几度偎人，翠颦红湿。
低低问、几时麽，道不远、三五日。
你也自家宁耐，我也自家将息。
蓦然地、烦恼一个病，教一个、怎知得。

石孝友	点绛唇
霁景澄秋，晚风吹尽朝来雨。
夕阳烟树。
万里山光暮。
一带长川，自在流今古。
人何处。
月波横素。
冷浸蒹葭浦。

石孝友	点绛唇
缓解罗裳，十分鸳履低腰素。
冰香微度。
一罅殷红露。
风折芳莲，影落盆池去。
多羞处。
怕人偷觑。
粉面频回顾。

石孝友	点绛唇
著意栽银，砌成叶叶莲花舫。
醉霞摇荡。
恰似凌波样。
自笑平生，鲸吸洪波量。
孤心赏。
不如深幌。
一搦酬千想。

石孝友	点绛唇
杨柳腰枝，春来尚怯铢衣重。
眼波偷送。
笑把花枝弄。
雨帐云屏，一枕高唐梦。
春情动。
人娇纵。
困钗横凤。

石孝友	点绛唇
醉倚危墙，望中归思生天际。
山腰渚尾。
几簇渔樵市。
帆落西风，一段芦花水。
八千里。
锦书欲寄。
新雁曾来未。

石孝友	点绛唇
日薄风迟，柳眠无力花枝妥。
燕楼空锁。
好梦谁惊破。
寒食清明，又等闲都过。
愁无那。
泪珠频堕。
洒尽相思颗。

石孝友	玉楼春
小桃破尽风前萼。
草草年华闲过却。
十分清瘦有谁知，一点相思无处著。
书凭雁字应难托。
花与泪珠相对落。
万红千翠尽春光，若比此情犹自薄。

石孝友	玉楼春
春生泽国芳菲早。
楼外墙阴闻语笑。
东君著意到西园，点破施朱浑未了。
楚云暮合吴天杳。
天色沈沈云扰扰。
洞门深闭月轮孤，不见当时张好好。

石孝友	玉楼春
风光澹沲云容粹。
点染园林添况味。
花间照夜簇红纱，柳外踏青摇彩旆。
芳时不分空憔悴。
抖擞愁怀赊乐事。
罗衫一任尘泥，拼了通宵排日醉。

石孝友	玉楼春
扁舟破浪鸣双橹。
岁晚客心分万绪。
香红漠漠落梅村，愁碧萋萋芳草渡。
汉皋失诚相误。
楚峡云归无觅处。
一天明月缺还圆，千里伴人来又去。

石孝友	玉楼春
井花暖处新阳动。
节物撩人添倥偬。
寒齑冰齿晕轻澌，败絮粟肌悭短梦。
文章彻了成何用。
闷拨炉灰窥饭瓮。
寻思已得到春时，预把五穷连夜送。

石孝友	玉楼春
汉皇受禅新尧统。
沼跃潜鱼仪舞凤。
五云色备观台书，万世功成贤相用。
江湖襟带蛮荆控。
摩抚民劳输土贡。
愿倾石尉望尘心，来献鲁侯难老颂。

石孝友	玉楼春
一阳不受群阴壅。
残历行间冬破仲。
云低吹白腊寒浓，梅小绽红春意重。
湖山千里勤飞控。
淑气冲融披水冻。
笑携雨露洒民心，暗聚精神交帝梦。

石孝友	玉楼春
黄锺应律扶炎统。
舜日迎长佳节用。
娟娟芳意著花梢，盎盎暖香浮酒瓮。
寿觞唤取纤纤捧。
雨歇珠帘云绕栋。
兴来且伴橘中仙，归去却联池上凤。

石孝友	玉楼春
台门瑞霭光阳动。
人语鼓声沈汹汹。
观风堂迥暗香飘，卷雨楼前寒翠拥。
锋车促入承天宠。
丹诏衔来须彩凤。
五丝宫线日边长，看补岩廊龙衮缝。

石孝友	西地锦
回望玉楼金阙。
正水遮山隔。
风儿又起，雨儿又煞，好愁人天色。
两岸荻花枫叶。
争舞红吹白。
中秋过也，重阳近也，作天涯行客。

石孝友	朝中措
乱山叠叠水泠泠。
南北短长亭。
客路如天杳杳，归心能地宁宁。
春光荏苒花期，冷落酒伴飘零。
鬓影黄边半白，烧痕黑处重青。

石孝友	阮郎归
烛花吹尽篆烟青。
长波拍枕鸣。
西风吹断雁鸿声。
离人梦暗惊。
乡思动，旅愁生。
谁知此夜情。
乱山重叠拥孤城。
空江月自明。

石孝友	满江红
雁阵惊寒，故唤起、离愁万斛。
因追念、镜鸾易破，凤弦难续。
诗句已凭红叶去，梦魂未断黄粱熟。
叹浪萍、风梗又天涯，成幽独。
归来引，相思曲。
尘满把，泪盈掬。
对长天远水，落霞孤骛。
立尽西风无好意，遥山也学双眉蹙。
恨草根、不逐鬓根摧，秋更绿。

石孝友	浪淘沙
好恨这风儿。
催俺分离。
船儿吹得去如飞。
因甚眉儿吹不展，叵耐风儿。
不是这船儿。
载起相思。
船儿若念我孤恓。
载取人人篷底睡，感谢风儿。

石孝友	胜胜慢・声声慢
花前月下，好景良辰，厮守日许多时。
正美之间，何事便有轻离。
无端珠泪暗簌，染征衫、点点红滋。
最苦是、□殷勤密约，做造相思。
咿哑橹声离岸，魂断处，高城隐隐天涯。
万水千山，一去定失花期。
东君斗来无赖，散春红、点破梅枝。
病成也，到而今、著个甚医。

石孝友	忆秦娥
秦楼月。
秦娥本是秦宫客。
秦宫客。
梦云风韵，借仙标格。
相从无计不如休，如今去也空相忆。
空相忆。
尊前欢笑，梦中寻觅。

石孝友	菩萨蛮
酒浓花艳秋波滑。
舞馀腰素花枝活。
相见又还休。
不禁归去愁。
醉衾成独拥。
月冷知霜重。
早是梦难成。
梅花肠断声。

石孝友	菩萨蛮
雪香白尽江南陇。
暖风绿到池塘梦。
叠影上檐明。
夜潮春水生。
踏青何处去。
杨柳桥边路。
不见浣花人。
汀洲空白苹。

石孝友	菩萨蛮
花销玉瘦斜平薄。
舞衣宽尽腰如削。
困甚不胜娇。
乌云横鬓翘。
双蛾颦浅黛。
鸾镜愁空对。
罗袖晚香寒。
泪珠和粉弹。

石孝友	惜奴娇
我已多情，更撞著、多情底你。
把一心、十分向你。
尽他们，劣心肠、偏有你。
共你。
风了人、只为个你。
宿世冤家，百忙里、方知你。
没前程、阿谁似你。
坏却才名，到如今、都因你。
是你。
我也没、星儿恨你。

石孝友	惜奴娇
合下相逢，算鬼病、须沾惹。
闲深里、做场话霸。
负我看承，枉驼我、许多时价。
冤家。
你教我、如何割舍。
苦苦孜孜，独自个、空嗟呀。
使心肠、捉他不下。
你试思量，亮从前、说风话。
冤家。
休直待，教人咒骂。

石孝友	江城子
青青杨柳水边桥。
水迢迢。
柳摇摇。
缓引离觞，频驻木兰桡。
我是行人君是客，俱有恨，总无聊。
冰澌波暖数琼瑶。
舞情飙。
拂春潮。
一片别魂，销尽遣谁招。
不似严阳山上雪，魂易尽，雪难消。

石孝友	江城子
相逢执手也踟蹰。
立斯须。
话区区。
借问来时，曾见那人无。
忍泪啼痕香不减，虽少别，忍轻辜。
霜风摇落岁将徂。
景凋疏。
恨萦纡。
过尽行云，我在与谁居。
一掬归心飞不去，层浪叠，片蟾孤。

石孝友	如梦令
照水粉梅开尽。
春残峭寒犹甚。
秋气著人衣，斗帐玉儿生晕。
那更。
那更。
帘外月斜风横。

石孝友	如梦令
风猎乱香如扫。
又是粉梅开了。
庭户锁残寒，梦断池塘春草。
情悄。
情悄。
帘外数声啼鸟。

石孝友	如梦令
折寄陇头春信。
香浅绿柔红嫩。
插向鬓云边，添得几多风韵。
但问。
但问。
管与玉容相称。

石孝友	亭前柳
有件遮，算好事、大家都知。
被新冤家矍索後，没别底，似别底也难为。
识尽千千并万万，那得恁、海底猴儿。
这百十钱，一个泼性命，不分付、待分付与谁。

石孝友	好事近
幸自得人情，只是有些脾鳖。
引杀俺时直甚，损我儿阴德。
情知守定没乾休，乾休冤俺急。
今夜这回除是，有翅儿飞得。

石孝友	夜行船
昨日特承传诲。
欲相见、奈何无计。
这场烦恼捻著嚎，晓夜价、求天祝地。
教俺两下不存济。
你莫却、信人调戏。
若还真个肯收心，厮守著、快活一世。

石孝友	夜行船
漏水迢迢清夜。
露华浓、洞房寒乍。
愁人早是不成眠，奈无端、月窥窗罅。
心心念念都绿那。
被相思、闷损人也。
冤家你若不知人，这欢娱、自今权罢。

石孝友	茶瓶儿
相对盈盈一水。
多声价、开名得字。
刚能见也还抛弃。
负了万红千翠。
留无计。
来无计。
□□□、成何况味。
而今若没些儿事。
却枉了、做人一世。

石孝友	西江月
拽尽风流露布，筑成烦恼根基。
早知恁地浅情时。
枉了教人恁地。
惜你十分撋就，把人一味禁持。
这回断了更相思。
比似人间没你。

石孝友	望海潮
云龙双辅，匣龙双起，当年楚尾吴头。
借月命卿，占星分使，来宽俗瘵君忧。
绣指屈儒流。
□暂辍北阙，小试南州。
协奏熏风，霈为霖雨岁登秋。
春工点缀芳柔。
正梅凝笑脸，柳弄青眸。
柏叶荐觞，椒花载颂，休辞秉烛嬉游。
乃眷在宸旒。
更德标银管，名覆金瓯。
共看朝天露稳，归拜富民侯。

石孝友	清平乐
恼花风雨。
断送春将暮。
底死留春春不住。
那更送春归去。
今朝且赋归与。
明年春满皇都。
共泛桃花锦浪，与君同醉西湖。

石孝友	清平乐
天涯重九。
独对黄花酒。
醉拈黄花和泪嗅。
忆得去年携手。
去年同醉流霞。
醉中折尽黄花。
还是黄花时候，去年人在天涯。

石孝友	清平乐
见时怜惜。
不见时思忆。
花柳光阴都瞬息。
□把光阴虚掷。
才郎妾貌相当。
有些似欠商量。
看你忔憎模样，更须著我心肠。

石孝友	清平乐
醉红宿翠。
髻亸乌云坠。
管是夜来不得睡。
那更今朝早起。
春风满搦腰枝。
阶前小立多时。
恰恨一番雨过，想应湿透鞋儿。

石孝友	清平乐
山明水嫩。
潇洒桐庐郡。
极目风烟无限景。
说也如何得尽。
自怜俗状尘容。
几年断梗飘蓬。
借使严陵知道，祗应笑问东风。

石孝友	清平乐
霁光摇目。
春入郊原绿。
残雪压枝堆烂玉。
时闻枝间蔌蔌。
瘦藤细履平沙。
醉中一任欹斜。
落日数声啼鸟，香风满路梅花。

石孝友	一翦梅
萍水相逢无定居。
同在他乡，又问征途。
离歌声里客心孤。
花尽园林，水满江湖。
烟树微茫带岸蒲。
何处长沙，何处洪都。
要知安稳到家无。
千里征鸿，一纸来书。

石孝友	浣溪沙
宿醉离愁慢髻鬟。
绿残红豆忆前欢。
锦江春水寄书难。
红袖时笼金鸭暖，小楼吹彻玉笙寒。
为谁和泪倚阑干。

石孝友	浣溪沙
柳岸梅溪春又生。
风枝斜里雪枝横。
空牵归兴惹离情。
灰尽寸心犹自热，泪承双睫不能晴。
梦云楼隔豫章城。

石孝友	浣溪沙
迎客西来送客行。
堆堆历历短长亭。
人残酒不能醒。
烟染暮山浮紫翠，霜凋秋叶复丹青。
凭谁图写入银屏。

石孝友	浣溪沙
几曲屏山数幅波。
雁声斜带夕阳过。
卸帆聊醉菊花坡。
旅枕梦魂归路远，秋江风紧夜寒多。
薄情还解忆人麽。

石孝友	谒金门
归不去。
归去又还春暮。
洞里小桃音信阻。
几番风更雨。
相伴竹筇芒履。
穿尽松溪花坞。
早是行人贪道路。
声声闻杜宇。

石孝友	谒金门
云树直。
雨歇半空犹湿。
山影插尖高几尺。
依依衔落日。
远岸双飞鸂鶒。
一水无情自碧。
飒飒白苹风正急。
断肠人独立。

石孝友	谒金门
春睡重。
睡起烟销鸾凤。
著雨柳绵吹易动。
风帘花影弄。
过雁空劳目送。
纵有音书何用。
有意相思无意共。
不如休做梦。

石孝友	谒金门
风又雨。
断送残春归去。
人面桃花在何处。
绿阴空满路。
立马垂杨官渡。
一寸柔肠万缕。
回首碧云迷洞府。
杜鹃啼日暮。

石孝友	谒金门
山雨绝。
山重冷如冰雪。
窗外芭蕉三两叶。
影排窗上月。
醉枕惊回蝴蝶。
好梦无人共说。
心事悠悠芳草歇。
不眠听鼠啮。

石孝友	水调歌头
清霜洗空阔，黍管吹秋灰。
七蓂馀翠，半月流素影徘徊。
天遣蟠根仙李，世折一枝丹桂，积庆到云来。
风骨峭冰玉，谈辩屑琼瑰。
黄阁老，金闺彦，谪仙才。
小分铜竹，遍洒雨露楚江隈。
好把萧滩玉笥，变作嘉肴芳酒，为寿莫停杯。
飞诏下霄汉，调鼎待盐梅。

石孝友	水调歌头
萧滩韵环佩，玉笥灿玲珑。
仙原积庆，当日占梦兆维熊。
学业肯先歆向，文焰已高白贺，飞步更蟾宫。
秀色溢眉宇，雄辩倒心胸。
作儿戏，为亲寿，捧霞锺。
彩衣摇曳，光映怀橘堕双红。
正好平分风月，且伴能言桃李，鲸吸海涛洪。
行赴紫泥诏，归拜黑头公。

石孝友	水调歌头
男儿四方志，岂久困泥沙。
束书匣剑，依旧旅食在京华。
蹭蹬青云未遂，奔走红尘何计，敛袂且还家。
草木渐黄落，风月正清嘉。
友猿鹤，宅丘壑，乐生涯。
几时雷雨，轰磕平地起龙蛇。
尺棰可鞭夷狄，寸舌可盂社稷，无路踏云车。
今古万千事，洒泪向黄花。

石孝友	水调歌头
美人在何许，相望正悠悠。
云窗雾阖，遥想宛在海中洲。
空对残云冷雨，何限重山叠水，一梦到无由。
遗怨写红叶，薄幸记青楼。
金乌掷，玉蟾缺，物华休。
凤梧眢井，一夜风露各惊秋。
唯有远山无赖，淡扫一眉晴绿，特地向人愁。
敛袂且归去，回首谩迟留。

石孝友	水调歌头
高情邈云汉，长揖谢君侯。
脱遗轩冕，簸弄泉石下清幽。
心契匡庐猿鹤，泪染固陵松柏，一衲且蒙头。
风月感平发，魂梦绕神州。
漾一叶，横孤管，去来休。
琵琶亭畔，正是风叶荻花秋。
点检诗囊酒碗，抬贴舞裀歌扇，收尽两眉愁。
回望碧云合，相伴赤松游。

石孝友	杏花天
把杯莫唱阳关曲。
行客去、居人恨局。
屏山似展江如簇。
不见尊前醉玉。
鹃啼处、怨声裂竹。
问後夜、兰舟那宿。
帛书早系征鸿足。
肠断弦孤怎续。

石孝友	南歌子
蚁酒浮明月，鲸波泛落星。
春花秋叶几飘零。
只有庐山君眼、向人青。
明日非今日，长亭更短亭。
不辞一饮尽双瓶。
争奈秋风江口、酒初醒。

石孝友	南歌子
草色裙腰展，冰容水镜开。
又还春事破寒来。
一夜东风吹绽、後园梅。
糯瓮香酿，熏炉续麝煤。
休惊节物暗相催。
赢取大家沈醉、探春杯。

石孝友	南歌子
凤髻斜分翠，鸳鞋小砑红。
东君著意绮罗丛。
最好一枝特地、怨春风。
懊恨无情语，娇羞忍笑容。
相看疑是梦魂中。
怕逐飞云归去、断行踪。

石孝友	南歌子
畴昔飞鸾侣，而今断雁行。
西风岭外下斜阳。
无赖一钩新月、挂人肠。
双泪沾襟袖，孤灯对客床。
枕馀衾剩只残香。
别得娇痴不睡、也思量。

石孝友	南歌子
春浅梅红小，山寒岚翠薄。
斜风吹雨入帘幕。
梦觉南楼呜咽、数声角。
歌酒工夫懒，别离情绪恶。
舞衫宽尽不堪著。
若比那回相见、更消削。

石孝友	南歌子
乱絮飘晴雪，残花绣地衣。
西园歌舞骤然稀。
只有多情蝴蝶、作团飞。
旧事深琴怨，新愁减带围。
倚楼凝望更依依。
怕见一天风雨、卷春归。

石孝友	武陵春
走去走来三百里，五日以为期。
六日归时已是疑。
应是望归时。
鞭个马儿归去也，心急马行迟。
不免相烦喜鹊儿。
先报那人知。

石孝友	好事近
微雨洒芳尘，酝造可人春色。
闻道梦云楼外，正小桃花发。
殷勤留取最繁枝，樽前待闲折。
准拟乱红深处，化一双蝴蝶。

石孝友	减字木兰花
新荷小小。
比目鱼儿翻翠藻。
小小新荷。
点破清光景趣多。
青青半卷。
一寸芳心浑未展。
待得园时。
罩定鸳鸯一对儿。

石孝友	减字木兰花
空阶雨过。
细草摇摇光入座。
斜日多情。
恋恋幽窗故故明。
沈吟无语。
立遍梧桐庭下树。
病叶先秋。
零乱风前片段愁。

石孝友	减字木兰花
角声催晓。
斗帐美人初梦觉。
黛浅妆残。
清瘦花枝不奈寒。
匆匆睡起。
冷落馀香栖翠被。
何处阳台。
雨散云收犹未来。

石孝友	柳梢青
云髻盘鸦。
眉山远翠，脸晕微霞。
燕子泥香，鹅儿酒暖，曾见来那。
秋光已著黄花。
又恰恨、尊前见他。
越样风流，恼人情意，真个冤家。

石孝友	乌夜啼
潇湘雨打船篷。
别离中。
愁见拍天沧水、搅天风。
留不住。
终须去。
莫匆匆。
後夜一尊何处、与谁同。

石孝友	愁倚阑・春光好
人好远，路能长。
奈思量。
更放晚来些小雨，做新凉。
衰草低衬斜阳。
斜阳外、水冷云黄。
借使有肠须断尽，况无肠。

石孝友	愁倚阑・春光好
淮水阔，楚山长。
恨难量。
不道愁离人独夜，更天凉。
佳节虚过重阳。
更篱下、折尽疏黄。
看取清溪三百曲，是回肠。

石孝友	满庭芳
笔走龙蛇，词倾河汉，妙年德艺双成。
帝庭敷奏，亲擢冠群英。
龙首其谁不取，便直饶、勋业峥嵘。
偏他甚，泼天来大，一个好声名。
忆曾。
瞻拜处，当年汝水，今日溢城。
叹白首青衫，又造宾闳。
谨贽诗文一卷，仗仙风、吹到蓬瀛。
依归地，熏香摘艳，作个老门生。

石孝友	满庭芳
兰畹霜浓，柳溪冰咽，春光先到江梅。
瘦枝疏萼，特地破寒开。
钩引天涯旧恨，双眉锁、九曲回肠。
空销黯，故园何在，风月浸长淮。
当年，吟赏处，醉山颓倒，飞屑成堆。
怎奈向而今，雨误云乖。
万里难凭驿使，那堪对、别馆离杯。
谁知道，洛阳诗老，还有梦魂来。

石孝友	满庭芳
瘦颊凝酥，残妆弄酒，相逢一笑东风。
并肩携手，羞落可怜红。
疑是回心院里，埋醉首、吐作芳丛。
无端处，雄蜂雌蝶，相美两情通。
一从。
攀折後，汉皋佩失，铜雀春空。
想桃叶桃根，此恨能同。
多谢金銮旧客，收拾在、芸阁签中。
还知否，窃香传粉，输与蠹书虫。

石孝友	满庭芳
修竹挼蓝，梅山耸翠，小小佳处西安。
从来闻说，今日还来看。
便好求田问舍，耳溪涧、目饱林峦。
争知道，尘缘未了，无计与盘桓。
小蛮。
应念处，弦孤么凤，镜掩孤鸾。
愁在见多情，素日闲闲。
早晚扁舟两桨，惊翠枕、云巘风湍。
从前去，殷勤细数，细数万重滩。

石孝友	更漏子
吟鞭，欹醉帽。
行尽关山古道。
霜满地，水平田。
雁儿声在天。
北沙门，南浦岸。
望得眼穿肠断。
桐树巷，梦云楼。
玉儿应也愁。

石孝友	更漏子
烛销红，窗送白。
冷落一衾寒色。
鸡唤起，马驰行。
月昏衣上明。
酒香唇，妆印臂。
竟夜人人共睡。
魂蝶乱，梦鸾孤。
知他睡稳无。

石孝友	木兰花・玉楼春
阳关声里催行色。
马惜离群人惜别。
入怀风月记衔杯，迎步溪山供散策。
阴飙断渡江吹白。
晴壑吞云天放碧。
悬知诗兴满归途，三四野梅开的砾。

石孝友	木兰花・玉楼春
寻春误入桃源洞。
草草幽欢聊与共。
牢笼风月此时情，做造溪山今夜梦。
柳蹊未放金丝弄。
梅径已经香雪冻。
春愁离恨重於山，不信马儿驼得动。

石孝友	踏莎行
钗凤摇金，髻螺分翠。
铢衣稳束宫腰细。
绿柔红小不禁风，海棠无力贪春睡。
剪水精神，怯春情意。
霓裳一曲当时事。
五陵年少本多情，为何特地添憔悴。

石孝友	行香子
你也娇痴。
我也狂迷。
望今生、永不分离。
如何别後，三换梅枝。
是好相知，不相见，只相思。
良辰美景，赏心乐事，□□□负我辜伊。
凤弦再续，鸾鉴重窥。
且等些时，说些子，做些儿。

石孝友	画堂春
寒蛩切切响空帷。
断肠风叶霜枝。
凤楼何处雁书迟。
空数归期。
□□沈腰春瘦，却成宋玉秋悲。
又还辜负菊花时。
没个人知。

石孝友	摊破浣溪沙・山花子
落日秋风岭上村。
全稀过雁少行人。
正是悲伤愁绝处，更黄昏。
漠漠野烟生碧树，漫漫衰草际黄云。
借使昔人行到此，也销魂。

石孝友	燕归梁
楼外春风桃李阴。
记一笑千金。
翠眉山敛眼波侵。
情滴滴、怨深深。
当初见了，而今别後，算此恨难禁。
与其向後两关心。
又何似、□而今。

石孝友	望江南・忆江南
山又水，云带风湾。
断雁飞时天拍水，乱鸦啼处日衔山。
疑在画图间。
人渐远，游子损朱颜。
别泪空沾双袖湿，春心不放两眉间。
此去几时还。

石孝友	青玉案
征鸿过尽秋容谢。
卷离恨、还东下。
剪剪霜风落平野。
溪山掩映，水烟摇曳，几簇渔樵舍。
芙蓉城里人如画。
春伴春游夜转夜。
别後知他如何也。
心随云乱，眼随天断，泪逐长江泻。

石孝友	蝶恋花
别後相思无限忆。
欲说相思，要见终无计。
拟写相思持送似。
如何尽得相思意。
眼底相思心里事。
纵把相思，写尽凭谁寄。
多少相思都做泪。
一齐泪损相思字。

石孝友	蝶恋花
寒卸园林春已透。
红著溪梅，绿染前堤柳。
见个人人今感旧。
引杯相属蒲塘酒。
金缕歌中眉黛皱。
多少闲愁，借与伤春瘦。
明日马蹄浮野秀。
柳颦梅惨空回首。

石孝友	蝶恋花
薄幸人人留不住。
杨柳花时，还是成虚度。
一枕梦回春又去。
海棠吹落胭脂雨。
金鸭未销香篆吐。
断尽柔肠，看取沈烟缕。
独上危楼凝望处。
西山暝色连南浦。

石孝友	蓦山溪
莺莺燕燕。
摇荡春光懒。
时节近清明，雨初晴、娇云弄暖。
醉红湿翠，春意酿成愁，花似染。
草如剪。
已是春强半。
小鬟微盼。
分付多情管。
痴呆不知愁，想怕晚、贪春未惯。
主人好事，应许玳筵开，歌眉敛。
舞腰软。
怎向轻分散。

石孝友	蓦山溪
小花静院。
有个人人现。
缥缈更娉婷，算不数、歌朋舞伴。
鸣珂曲里，常记偶相逢，无语恨，有情愁，绿嫩红妆浅。
别来谁念。
人面关山远。
凝睇倚危楼，眼波长、眉峰不展。
一年心事，到此向谁论，书雁杳，梦云深，寂寞江天晚。

石孝友	蓦山溪
醉魂初醒。
强起寻芳径。
一似楚云归，诮没个、鳞书羽信。
疏狂踪迹，虚度可怜春，阴还闷。
晴还困。
赢得无端病。
菱花宝镜。
拆破双鸾影。
别袖忍频看，生怕见、啼红醉粉。
而今憔悴，瘦立对东风，红成阵，绿成阴，况是春将尽。

石孝友	千秋岁
春工领略。
点破群花萼。
对流景，伤沦落。
踏青心缕懒，病酒情怀恶。
无奈处，东风故故吹帘幕。
腕玉宽金约。
一去音容邈。
鱼与雁，应难托。
从前多少事，不忍思量著。
心撩乱，斜阳影在栏干角。

石孝友	传言玉女
雪压梅梢，金袅柳丝轻敛。
锦宫春早，乍风和日暖。
华国翠路，九陌绮罗香满。
连空灯火，满城弦管。
月射西楼，更交光照夜宴。
万人拥路，指鳌山共看。
花旗翠帽，到处朱帘高卷。
归时常是，漏残银箭。

韩玉	水调歌头
间世真贤出，吉梦兆维熊。
玉麟天上谪见，帏薄贯长虹。
追念当年筹算，封魏封留勋业，千古事攸同。
语云仁者寿，何必喻乔松。
嗣天子，乘九五，驭飞龙。
分麾契符阃外，凭倚定寰中。
由是天才英纵，散入枢庭闲暇，谈笑抚兵戎。
伫看骄虏静，金鼎篆元功。

韩玉	水调歌头
有美如花客，容饰尚中州。
玉京杳渺天际，与别几经秋。
家在金河堤畔，身寄白苹洲末，南北两悠悠。
休苦话萍梗，清泪已难收。
玉壶酒，倾潋滟，听君讴。
伫云却月，新弄一曲洗人忧。
同是天涯沦落，何必平生相识，相见且迟留。
明日征帆发，风月为君愁。

韩玉	水调歌头
月里一枝桂，不付等闲人。
昔年霄汉，闻道争者尽输君。
衣袖天香犹在，风度仙清难老，冰雪莹无尘。
赋才三十倍，论寿八千春。
夏庭芝，周室凤，舜郊麟。
岂如今日称瑞，皇国再生申。
聊借济时霖雨，来种重湖桃李，和气一番新。
尚闻虚黄阁，行看秉洪钧。

韩玉	念奴娇
吴东清胜，是吴山苍翠，吴江澄绿。
灵秀锺人文物盛，历历皆非凡俗。
而况君家，风流遗世，犹寄山阴曲。
继承才业，算来真是名族。
聊恁驻节重湖，惠歌仁咏，蔼丰年图绿。
行看登庸归去後，谁展高才相续。
寿日称觞，一杯千岁，应见蟠桃熟。
祝君难老，为君还更再祝。

韩玉	感皇恩
远柳绿含烟，土膏才透。
云海微茫露晴岫。
故乡何在，梦寐草堂溪友。
旧时游赏处，谁携手。
尘世利名，於身何有。
老去生涯殢樽酒。
小桥流水，一树雪香瘦。
故人今夜月，相思否。

韩玉	满江红
正欲登临，何处好、登临眺望。
君约我、今朝携酒，古台同上。
风静秋郊浑似洗，碧空淡覆玻璃盎。
夕照外、渺渺万遥山，开青嶂。
龙山事，空追想。
风流会，今安往。
我劝君一杯，为君高唱。
今日谋欢真雅胜，休辞痛饮葡萄浪。
纵黄花、明日未凋零，非佳赏。

韩玉	曲江秋
明轩快目。
正雨过湘溪，秋来泽国。
波面鉴开，山光淀拂，竹声摇寒玉。
鸥鹭戏晚日，芰荷动，香红蔌。
千古兴亡意，凄凉扬□舟，望迷南北。
仿佛烟笼雾簇。
认何处、当年绣毂。
沈香花萼事，潇然伤□，宫殿三十六。
忍听向晚菱歌，依稀犹似新番曲。
试与问，如今新蒲细柳，为谁摇绿。

韩玉	一剪梅・一翦梅
镜里新妆镜外情。
小眉幽恨，浅绿低横。
只怨闲纵绣鞍尘。
不道天涯，萦绊归程。
梦里兰闺相见惊。
玉香花瘦，春艳盈盈。
觉来欹枕转愁人。
门外潇潇，风雨三更。

韩玉	上平西・金人捧露盘
折腰劳，弹冠望，纵飞蓬。
笑造化、相戏穷通。
风帆浪桨，暮成寒角晓楼锺。
暗借霜雪鬓边来，惊对青铜。
萧闲好，何时遂，门横水，迳穿松。
有无限、杯月襟风。
区区个甚，帝尧堂下足夔龙。
不如闻早问溪山，高养吾慵。

韩玉	西江月
捍拨声传酒绿，蔷薇面衬宫黄。
娇波斜入鬓云长。
眉与春山一样。
潇洒不禁疏瘦，低回犹似思量。
换花梨叶晚阴凉。
说与三年梦想。

韩玉	临江仙
月是银釭溪是镜，云霓与作衣裳。
夜寒独立竹篱傍。
妆成那待粉，笑罢自生香。
自古佳人多薄命，枉教傲雪凌霜。
从来林下异闺房。
何须三弄笛，方断九回肠。

韩玉	番枪子
莫把团扇双鸾隔。
要看玉溪头、春风客。
妙处风骨潇闲，翠罗金缕瘦宜窄。
转面两眉攒、青山色。
到此月想精神，花似秀质。
待与不清狂、如何得。
奈向难驻朝云，易成春梦恨又积。
送上七香车春草碧。

韩玉	清平乐
梅花照雪。
浑似人清绝。
香叠绀螺双背结。
曾侍霓旌降节。
如今却向尘寰。
棋中寄个清闲。
纵使阿郎多病，也须偷画春山。

韩玉	减字木兰花
香檀素手。
缓理新词来伴酒。
音调凄凉。
便是无情也断肠。
莫歌杨柳。
记得渭城朝雨後。
客路茫茫。
几度东风春草长。

韩玉	行香子
一剪梅花，一见销魂。
况溪桥、雪里前村。
香传细蕊，春透灵根。
更水清冷，云黯淡，月黄昏。
幽过溪兰，清胜山矾。
对东风、独立无言。
霜寒塞垒，风净谯门。
听角声悲，笛声怨，恨难论。

韩玉	太常引
荒山连水水连天。
忆曾上、桂江船。
风雨过吴川。
又却在、潇湘岸边。
不堪追念，浪萍踪迹，虚度夜如年。
风外晓钟传。
尚独对、残灯未眠。

韩玉	太常引
东城归路水云间。
几曾放、梦魂闲。
何日整归鞍。
又人对、西风凭栏。
温柔情性，系怀伤感，欲诉诉应难。
愁聚两眉端。
又叠起、千山万山。

韩玉	贺新郎
柳外莺声碎。
晚晴天、东风力软，嫩寒初退。
花底觅春春已去，时见乱红飞坠。
又闲傍、阑干十二。
阑外青山烟缥缈，远连空、愁与眉峰对。
凝望处，两叠翠。
鸳鸯结带灵犀佩。
绮屏深、香罗帐小，宝檠灯背。
谁谓彩云和梦断，青翼阻寻後会。
待都把、相思情缀。
便做锦书难写恨，奈菱花、都见人憔悴。
那更有，枕痕泪。

韩玉	贺新郎
绰约人如玉。
试新妆、娇黄半绿，汉宫匀注。
倚傍小阑闲伫立，翠带风前似舞。
记洛浦、当年俦侣。
罗袜尘生香冉冉，料征鸿、微步凌波女。
惊梦断，楚江曲。
春工若见应为主。
忍教都、闲亭邃馆，冷风凄雨。
待把此花都折取。
和泪连香寄与。
须信道、离情如许。
烟水茫茫斜照里，是骚人、九辨招魂处。
千古恨，与谁语。

韩玉	贺新郎
睡起帘栊静。
□金铺、春帏半卷，宝香烟冷。
门外落花风不定。
糁糁乱红堆径。
谁唤做、春愁如病。
零乱云鬟慵梳掠，傍菱花、羞对孤鸾影。
情易感，恨难醒。
沙边柳外当时景。
记分携、离筵乍阕，去帆初整。
尽举棹歌和泪听。
云淡水寒烟暝。
空怆望、楼高天迥。
犹未归来何处也，日长时、不念人孤另。
书谩写，雁谁倩。

韩玉	水调歌头
重午日过六，灵岳再生申。
丰神英毅，端是天上谪仙人。
夙蕴机权才略，早岁来归明圣，惊耸汉庭臣。
言语妙天下，名德冠朝绅。
绣衣节，移方面，政如神。
九重隆眷倚注，伟业富经纶。
闻道山东出相，行拜紫泥飞诏，归去秉洪钧。
寿虾自天锡，安用拟庄椿。

韩玉	且坐令
闲院落。
误了清明约。
杏花雨过胭脂绰。
紧了秋千索。
斗草人归，朱门悄掩，梨花寂寞。
书万纸、恨凭谁托。
才封了、又揉却。
冤家何处贪欢乐。
引得我心儿恶。
怎生全不思量著。
那人人情薄。

韩玉	风入松
柳阴亭院杏梢长。
依约巫阳。
凤箫已远秦楼在，水沈烟暖馀香。
临镜舞鸾窥沼，倚筝飞雁辞行。
醉边人去自凄凉。
泪眼愁肠。
断云残雨当年事，到而今、好处难忘。
两袖晓风花陌，一帘夜雨兰堂。

韩玉	鹧鸪天
披拂芝兰便断金。
顿成南北岂胜任。
三年尊酒半生话，千里云山一寸心。
休怅望，莫登临。
梦魂何处不相寻。
柔肠欲问愁多少，未比湘江烟水深。

韩玉	鹧鸪天
爱日烘晴旬日间。
谩邀朋辈为跻攀。
无穷望眼无穷恨，不尽长江不尽山。
星点点，月团团。
倒流河汉入杯盘。
饱吟风月三千首，寄与吴姬忍泪看。

韩玉	生查子
裙拖簇石榴，髻绾偏荷叶。
头上短金钗，轻重还相压。
轻颦月入眉，浅笑花生颊。
夫婿不风流，取次看承别。

韩玉	卜算子
杨柳绿成阴，初过寒食节。
门掩金铺独自眠，那更逢寒夜。
强起立东风，惨惨梨花谢。
何事王孙不早归，寂寞秋千月。

韩玉	霜天晓月
竹篱茅屋。
一树扶疏玉。
客里十分清绝，有人在、江南北。
伫目。
诗思促。
翠袖倚修竹。
不是月媒风聘，谁人与、伴幽独。

熊良翰	蓦山溪
四时美景，最好惟春昼。
仙诞弥辰，况还当、中春时候。
日迟风软，是处霭晴烟，桃散锦，柳摇金，交映门庭秀。
此时称寿。
兰玉相先後。
喜色上眉峰，且休辞、频倾芳酒。
虚空看透，摆脱利名缰，云鬓绿，醉颜酡，笑挹浮丘袖。

熊可量	鹧鸪天
清晓南窗笑语喧。
今朝生日胜从前。
鹤吞沆瀣神逾爽，松饱风霜节更坚。
调气马，殖心田。
几曾佞佛与夸仙。
戏衫脱了浑无累，快活人间百十年。

熊上达	万年欢
春管方中，正良辰馀五，韶光明媚。
晓见非烟佳气，满堂融溢。
学语儿童喜色。
庆间世、悬弧此日。
休言未、结组弹冠，不劳戏傲泉石。
生平服膺道德。
看名高谷口，年齐箕翼。
况有宁馨，已报月宫消息。
只这谁人似得。
且莫惜、高张华席。
应须拚、明日扶头，尽教金盏频侧。

苏十能	南柯子・南歌子
江水粼粼碧，云山叠叠奇。
平生心事一钩丝。
便是壶中日月、更何疑。
文叔今方贵，君房素自痴。
洛阳尘土涴人衣。
争似归来双足、踏涟漪。

朱景文	玉楼春
玉阶琼室冰壶帐。
恁地水晶帘不上。
儿家住处隔红尘，云气悠扬风淡荡。
有时闲把兰舟放。
雾鬓风鬟乘翠浪。
夜深满载月明归，画破琉璃千万丈。

欧阳光祖	满江红
恰则元宵，灿万灯、星球如昼。
春乍暖、化工未放，十分花柳。
和气并随灯夕至，一时锺作人间秀。
问烟霄、直上舌含香，文摛绣。
命世杰，调元手。
荆楚地，淹留久。
看日边追诏，印垂金斗。
翠竹苍松身逾健，蛾儿雪竹人如旧。
愿湘江、卷入玉壶中，为公寿。

欧阳光祖	瑞鹤仙
得毛韩经学。
振祖风，挺挺凌烟勋业。
文章世为甲。
果妙龄秀发，荐膺衡鹗。
名登雁塔。
访梅仙，种河阳桃李，从兹两绾铜符，多少吏民欢洽。
庆惬。
归来整顿，松竹笑傲，武夷溪壑。
韶光恰匝。
清明过了旬浃。
喜当初度日。
称觞春酒，一饮红生双颊。
愿儿孙，世袭簪缨，代常不乏。

罗椿	酹江月・念奴娇
郎星锦帐，忽翩然归访，南溪孤鹜。
前日登高谁信道，寿酒重浮茱萸。
风露杯寒，芙蓉帐冷，笑受长生箓。
广寒宫殿，桂华应已新续。
不用翠倚红围，舞裙歌袖，共理称觞曲。
只把文章千古事，留伴平生幽独。
但使明年，鬓青长在，萱草春风绿。
诸郎如许，转头百事都足。

游九言	沁园春
五十五年，满簪华发，俨然遂良。
又何曾戚戚，荜门圭窦，何曾汲汲，玉带金章。
困後高眠，饥来饱□，老矣狂夫老更狂。
空回首，叹世间名利，傀儡开场。
幸临晚节安康。
又两日、三秋催萧霜。
叹生朝亦是，贺宾踵至，龙锺矍铄，何足称觞。
喜对诸贤，笑谈世事，相会亲朋醉玉觞。
谁如我，素乐天知命，不事侯王。

游九言	赤枣子
河汉澈，碧霄晴。
九华仙子到凡尘。
凉夜山头吹玉笛，纤云卷尽月分明。

游九言	赤枣子
香露湿，草晶荧。
起看大地粲瑶琼。
下界千门人寂寂，空山夜静海波声。

游九言	赤枣子
仙子去，眇云程。
天香杳杳佩环清。
回望九州烟雾日，千山月落影纵横。

刘光祖	洞仙歌
晚风收暑，小池塘荷净。
独倚胡床酒初醒。
起徘徊、时有香气吹来，云藻乱，叶底游鱼动影。
空擎承露盖，不见冰容，惆怅明妆晓鸾镜。
後夜月凉时，月淡花低，幽梦觉、欲凭谁省。
且应记、临流凭阑干，便遥想，江南红酣千顷。

刘光祖	鹊桥仙
相逢一笑，又成相避，南雁归时霜透。
明朝人在短亭西，看舞袖、双双行酒。
歌声此处，秋声何处，几度乱愁搔首。
如何不寄一行书，有万绪、千端别後。

刘光祖	昭君怨
人在醉乡居住。
记得旧曾来去。
疏雨听芭蕉。
梦魂遥。
惆怅柳烟何处。
目送落霞江浦。
明夜月当楼。
照人愁。

刘光祖	江城子
十分雪意却成霜。
暮云黄。
月微茫。
只有梅花，依旧吐幽芳。
还喜无边春信漏，疏影下，觅浮香。
才清端是紫薇郎。
别鹓行。
忆宫墙。
夜半胡为，人与月交相。
君合召归吾老矣，月随去，照西厢。

刘光祖	长相思
玉尊凉。
玉人凉。
若听离歌须断肠。
休教成鬓霜。
画桥西，画桥东。
有泪分明清涨同。
如何留醉翁。

刘光祖	水调歌头
客梦一回醒，三度碧梧秋。
仰看今夕天上，河汉又西流。
早晚凉风过雁，惊落空阶一叶，急雨闹清沟。
归计休令暮，宵露浥征裘。
古来今，生老病，许多愁。
那堪更说，无限功业镜中羞。
只有青山高致，对此还论世事，举白与君浮。
送我一杯酒，谁起舞凉州。

刘光祖	临江仙
小院回廊春寂寂，晚来独自闲行。
画帘东畔碧云生。
也知无雨，空滴枕边声。
一簇小桃开又落，低头拾取红英。
东风相送忘相迎。
梨花寒食，到得锦宫城。

刘光祖	临江仙
我似万山千里外，悠然一片归云。
宫衔犹自带云云。
谁知前进士，已是故将军。
闲坐闲行闲饮酒，闲拈闲字闲文。
诸公留我笑纷纷。
一枝簪宝髻，六幅舞罗裙。

刘光祖	踏莎行
扫径花零，闭门春晚。
恨长无奈东风短。
起来消息探荼縻，雪条玉蕊都开遍。
晚月魂清，夕阳香远。
故山别後谁拘管。
多情於此更情多，一枝嗅罢还重拈。

刘光祖	醉落魄・一斛珠
春风开者。
一时还共春风谢。
柳条送我今槐夏。
不饮香醪，孤负人生也。
曲塘泉细幽琴写。
胡床滑簟应无价。
日迟睡起帘钩挂。
何不归欤，花竹秀而野。

刘光祖	沁园春
画戟如霜，绮疏如水，篆香渐微。
向莺花多处，青山衮衮，鹭凫散後，落屑霏霏。
曾是鸾台金马客，一场梦觉来人事非。
多少话，付无心云叶，自在闲飞。
想看燕鸿易感，□几度春往秋又归。
见黄馀露点，东坡菊赋，清传雪片，处士梅诗。
向此年年开寿斝，算今古人生七十稀。
歌啸外，作皇朝遗老，名字辉辉。

何师心	满江红
一水飞空，揭起珠帘全幅。
不须人卷，不须人轴。
一点不容飞燕入，些而未许游鱼宿。
向山头、款步听疏音，清如玉。
三峡水，堪人掬。
三汲浪，堪龙浴。
更两边潇洒，数竿修竹。
晓倩碧烟为绳束，夜凭新月为钩曲。
问当年、题品是何人，黄山谷。

赵蕃	小重山
何地无溪祗欠人。
有翁年八十，住其滨。
直钩元不事丝缗。
优游尔，聊以遂吾身。
陶令赋归辰。
未尝轻出入，犯风尘。
江洲太守独情亲。
庐山醉，谁主复谁宾。

赵蕃	菩萨蛮
鸡声茅店饮残月。
板桥人迹霜如雪。
此是古人诗。
身经老忘之。
君行当此境。
令我昏成醒。
乘月犯霜来。
诗真误尔哉。

赵蕃	失调名
春浦雪，涧泉梅。

何令修	望江南・忆江南
登龙脊，抚剑一长歌。
巫峡峰高腾凤鹤，夔门波阔失蛟鼍。
东望意如何。

马子严	水龙吟
买庄为贮梅花，玉妃一万森庭户。
古来词客，比方不类，可怜毫楮。
谁扫尘凡，独超物表，神仙中取。
是昆丘标致，射山风骨，除此外、吾谁与。
九酝醍醐雪乳。
和金盘、月边清露。
寿阳骄呆，单于疏贱，不堪充数。
弄玉排箫，许琼挥拍，胎禽飞舞。
待先生，披著羊裘鹤氅，作园林主。

马子严	玉楼春
南枝又觉芳心动。
慰我相思情味重。
陇头何处寄将书，香发有时疑是梦。
谁家横笛成三弄。
吹到幽香和梦送。
觉来知不是梅花，落寞岁寒谁与共。

马子严	桃源忆故人
几年闲作园林主。
未向梅花著语。
雪後又开半树。
风递幽香去。
断魂不为花间女。
枝上青禽□诉。
我是西湖处士。
长恨芳时误。

马子严	十拍子・破阵子
点缀莫窥天巧，名称却道人为。
香酝蜜脾分几点，色映乌云倚一枝。
遥看步赏迟。
映水不嫌疏影，娇春也自同时。
红树落残风自暖，塞管声长晓更催。
此时知不知。

马子严	花心动
雨洗胭脂，被年时、桃花杏花占了。
独惜野梅，风骨非凡，品格胜如多少。
探春常恨无颜色，试浓抹、当场微笑。
趁时节，千般冶艳，是谁偏好。
直与岁寒共保。
问单于、如今几分娇小。
莫怪山人，不识南枝，横玉自来同调。
岂须摘叶分明认，又何必、枯枝比较。
恐桃李、开时妒他太早。

马子严	贺新郎
客里伤春浅。
问今年梅蕊，因甚化工不管。
陌上芳尘行处满。
可计天涯近远。
见说道、迷楼左畔。
一似江南先得暖。
向何郎、庭下都寻遍。
辜负了，看花眼。
古来好物难为伴。
只琼花一种，传来仙苑。
独许扬州作珍产。
便胜了、千千万万。
又却待、东风吹绽。
自昔闻名今见面。
数归期、屈指家山晚。
归去说，也稀罕。

马子严	满庭芳
共庆春时，满庭芳思，一枝心蕊非常。
少年游冶，何但折垂杨。
曾向瑶台月下，逢解佩、玉女翻香。
风光好，真珠帘卷，都胜早梅芳。
人间，无比并，玉蝴蝶树，争敢相方，既□春归後，此意难忘。
夜梦扬州万玉，飞魂共、紫燕归梁。
须行乐，马家花圃，不肯醉红妆。

马子严	水龙吟
东君直是多情，好花一夜都开尽。
杏梢零落，药栏迟暮，不教宁静。
风度秋千，日移帘幕，翠红交映。
正太真浴罢，西施浓抹，都沉醉、娇相称。
磨遍绿窗铜镜。
挽春衫、不堪比并。
暮云空谷，佳人何处，碧苔侵迳。
睡里相看，酒边凝想，许多风韵。
问因何，却欠一些香味，惹旁人恨。

马子严	二郎神
日高睡起，又恰见、柳梢飞絮。
倩说与、年年相挽，却又因他相误。
南北东西何时定，看碧沼、青萍无数。
念蜀郡风流，金陵年少，哪寻张绪。
应许。
雪花比并，扑帘堆户。
更羽缀游丝，毡铺小径，肠断鹁鸠唤雨。
舞态颠狂，腰肢轻怯，散了几回重聚。
空暗想，昔日长亭别酒，杜鹃催去。

马子严	天仙子
白玉为台金作盏。
香是江梅名阆苑。
年时把酒对君歌，歌不断。
杯无算。
花月当楼人意满。
翘戴一枝蝉影乱。
乐事且随人意换。
西楼回首月明中，花已绽。
人何远。
可惜国香天不管。

马子严	最高楼
花解笑，冷淡不求知。
长是殿、众芳时。
鲜鲜秀颈磋圆玉，洛阳翠佩剪琉璃。
向人前，迎茉莉，送荼䕷。
几欲把、清香换春色。
费多少、黄金酬不得。
梅雨妒，麦风欺。
细腰空恋当心蕊，同时犹结旧年枝。
谢家娘，将远寄，待凭谁。

马子严	青门引・青门饮
手种团团玉。
香趁日晴初熟。
金刀错落晓霜寒，十分风味，独向暑天足。
唐君去後云空谷。
异事传流俗。
刀圭倘是神仙药，地皮卷尽犹飞肉。

马子严	朝中措
龙荪晚颖破苔纹。
英气欲凌云。
深处未须留客，春风自掩柴门。
蒲团宴坐，轻敲茶臼，细扑炉熏。
弹到琴心二叠，鹧鸪啼傍黄昏。

马子严	临江仙
人意舒闲春事到，徐徐弄日微云。
翠鬟飞绕蛾群。
烟横沽酒市，风转落梅村。
岁事一新人半旧，相逢际晚醺醺。
花间亭馆柳间门。
除风雨外，排日醉红裙。

马子严	月华清
瑟瑟秋声，萧萧天籁，满庭摇落空翠。
数遍丹枫，不见叶间题字。
人何处、千里婵娟，愁不断、一江流水。
遥睇。
见征鸿几点，碧天无际。
怅望月中仙桂。
问窃药佳人，谁与同岁。
把镜当空，照尽别离情意。
心里恨、莫结丁香，琴上曲、休弹秋思。
怕里。
又悲来老却，兰台公子。

马子严	贺圣朝
游人拾翠不知远。
被子规呼转。
红楼倒影背斜阳，坠几声弦管。
荼䕷香透，海棠红浅。
恰平分春半。
花前一笑不须悭，待花飞休怨。

马子严	鱼游春水
池塘生春草。
数尽归鸿人未到。
天涯目断，青鸟尚赊音耗。
晓月频窥白玉堂，暮雨还湿青门道。
巢燕引雏，乳莺空老。
庭际香红倦扫。
乾鹊休来枝上嗓。
前回准拟同他，翻成病了。
欲题红叶凭谁寄，独抱孤桐无心挑。
眉间翠攒，鬓边霜早。

马子严	海棠春
柳腰暗怯花风弱。
红映秋千院落。
归逐燕儿飞，斜撼真珠箔。
满林翠叶胭脂萼。
不忍频频觑著。
护取一庭春，莫弹花间鹊。

马子严	鹧鸪天
睡鸭俳徊烟缕长。
日高春困不成妆。
步草色金莲润，拈断花玉笋香。
轻洛浦，笑巫阳。
锦纹亲织寄檀郎。
儿家闭户藏春色，戏蝶游蜂不敢狂。

马子严	归朝欢
听得提壶沽美酒。
人道杏花深处有。
杏花狼藉鸟啼风，十分春色今无九。
麝煤销永昼。
青烟飞上庭前柳。
画堂深，不寒不暖，正是好时候。
团团宝月凭纤手。
暂借歌喉招舞袖。
真珠滴破小槽红，香肌缩尽纤罗瘦。
投分须白首。
黄金散与亲和旧。
且衔杯，壮心未落，风月长相守。

马子严	孤鸾
沙堤香软。
正宿雨初收，落梅飘满。
可奈东风，暗逐马蹄轻卷。
湖波又远涨绿，粉墙阴、日融烟暖。
蓦地刺桐枝上，有一声春唤。
任酒帘、飞动画楼晚。
便指数烧灯，时节非远。
陌上叫声，好是卖花行院。
玉梅对妆雪柳，闹蛾儿、象生娇颤。
归去争先戴取，倚宝钗双燕。

马子严	阮郎归
清明寒食不多时。
香红渐渐稀。
番腾妆束闹苏堤。
留春春怎知。
花褪雨，絮沾泥。
凌波寸不移。
三三两两叫船儿。
人归春也归。

马子严	浣溪沙慢
璧月上极浦。
帆落人挝鼓。
石城倒影，深夜鱼龙舞。
佳气郁郁，紫阕腾云雨。
回首分今古。
千载是和非，夕阳中、双燕语。
向人诉。
记玉井辘轳，胭脂涨腻，几许蛾眉妒。
感叹息、花好随风去。
流景如羽。
且共乐升平，不须後庭玉树。

马子严	锦缠道
雨过园林，触处落红凝绿。
正桑叶、齐如沃。
娇羞只恐人偷目。
背立墙阴，慢展纤纤玉。
听鸠啼几声，耳边相促。
念蚕饥、四眠初熟。
劝路旁、立马莫踟躇，是那里唱道秋胡曲。

马子严	满江红
瑞霭秋空，银河里、非烟非雾。
应想是、岳锺神秀，再生尹傅。
昨夜五云随梦入，今朝万象朝元去。
正六星、炳炳耀文昌，循初度。
五马贵，多文富。
人品异，心朝古。
似冰清瑶水，玉森元圃。
天子方将循异政，灵孙又合为霖雨。
问汾阳、几考在中书，从今数。

马子严	水调歌头
万仞鹅湖顶，千岁矫苍龙。
楼台一簇，仙家遥寄五云中。
天上朝元佳节，人世生贤华旦，瑞气郁葱葱。
六辔耀闽海，列郡喜趋风。
记昔年，当此际，早梅红。
插花饮酒，狂歌醉舞寿昌宫。
零落青袍如旧，敛板绣衣庭下，欣见黑头公。
王室要师保，叔父忽居东。

马子严	感皇恩
深约海棠开，一庭儿女。
共插满头笑相语。
入春准备了，到今朝团聚。
近来都不怕，风和雨。
一个一杯，君山绿醑。
何必贪多似彭祖。
但须看遍，子生孙孙生子。
便年年拼一醉，花前舞。

马子严	浪淘沙
娇额尚涂黄。
不久时妆。
十分轻脆奈风霜。
几度细腰寻得蜜，错认蜂房。
东阁久凄凉。
江路悠长。
休将颜色较芬芳。
无奈花间真若伪，赖有幽香。

马子严	苏幕遮
地偏灵，天应瑞。
簇簇银花，团绕真珠蕊。
金阕玉楼分十二。
要伴姮娥，与月循环睡。
月如花，花表岁。
人到闰年，添个真奇异。
不许扬州夸间气。
昨夜春风，吹送柴门里。

赵师侠	万年欢
电绕神枢，华渚流虹，诞弥良用佳辰。
万宇讴歌归舞，宝历增新。
四七年间盛事，皇威畅、边鄙无尘。
仁恩被，华夏咸安，太平极治欢声。
重华道隆德茂，亘古今希有，揖逊重闻。
圣子三宫欢聚，两世慈亲。
幸际千秋圣旦，沾镐宴、普率惟均。
封人祝，亿万斯年，寿皇尊并高真。

赵师侠	水调歌头
金鼎调元手，玉殿涣恩华。
宣威蜀道，曾见千骑拥高牙。
凭仗元枢筹略，宽我宸旒西顾，惠泽被幽遐。
为忆江城好，南浦仙槎。
格天心，膺帝眷，极褒嘉。
琳宫香火缘在，远近玉皇家。
霖雨久思贤佐，看即声传丹禁，唤仗听宣麻。
衮绣公归去，宰路筑堤沙。

赵师侠	水调歌头
江亭送行客，肠断木兰舟。
水高风快，满木烟树织成愁。
咿轧数声柔橹，拍塞一怀离恨，指顾隔汀洲。
独立苍茫外，欲去强迟留。
海山长，云水阔，思难收。
小亭深院歌笑，不忍记同游。
唯有当时明月，千里有情还共，後会尚悠悠。
此恨无重数，和泪付东流。

赵师侠	水调歌头
韶华能几许，节物叹推移。
群花兢芳争艳，无奈隙驹驰。
红紫随风何处，唯有抟枝新绿，暗逐雨摧肥。
乔木莺初啭，深院燕交飞。
渐清和，微扇暑，日迟迟。
新荷泛水摇漾，萍藻弄晴漪。
百岁光阴难挽，一笑欢娱易失，莫惜酒盈卮。
无计留连住，还是送春归。

赵师侠	水调歌头
江流清浅外，山色有无中。
平田坡岸回曲，一目望难穷。
波面轻鸥容与，沙际野航横渡，不信画图工。
路入神仙宅，翠锁梵王宫。
俯晴郊，增胜概，气横空。
云林城市层列，知有几重重。
更上危亭高几，徙倚栏干虚敞，象纬逼璇穹。
要尽无边景，烟雨看空蒙。

赵师侠	水调歌头
人生如寄耳，世态逐时移。
浮名薄利能几，方寸漫交驰。
粗足生涯随分，到眼风光可乐，终不羡轻肥。
有志但长叹，无路且卑飞。
恨年华，何去速，又来迟。
绿荫浓映池沼，浪皱风漪。
啭午莺声，滚地杨花飘荡，爱景惜芳卮。
此意谁能解，一笑任春归。

赵师侠	水调歌头
心景雨无著，情物岂能移。
超然远览失笑，名利苦纷驰。
一品官资荣显，百万金珠豪富，空自喜家肥。
会得个中理，川泳与云飞。
静中乐，闲中趣，自舒迟。
心如止水，无风无自更生漪。
已是都忘人我，一任吾身醒醉，有酒引连卮。
万法无差别，融解即同归。

赵师侠	水调歌头
世态万纷变，人事一何忙。
胸中素韬奇蕴，匣剑岂能藏。
不向燕然纪绩，便与渔樵争席，摆脱是非乡。
要地时难得，间处日偏长。
志横秋，谋夺众，谩轩昂。
蝇头蜗角微利，争较一毫芒。
幸有乔木修竹，随分粗衣粝食，何必计冠裳。
我已乐箫散，谁与共平章。

赵师侠	水调歌头
台星明翼轸，和气满潇湘。
长淮胜处地灵，应产股肱良。
共仰三朝元老，要识一时英杰，人物自堂堂。
直气薄霄汉，德望耸岩廊。
拥貔貅，森棨戟，镇藩方。
折冲樽俎，春融花柳侑壶觞。
两世麟符玉节，九郡恩风惠雨，仁者寿宜长。
凤诏来丹阙，绣衮觐明光。

赵师侠	满江红
渺渺春江，迷望眼、蒲萄涨绿。
春过也、萧疏庭户，寂寥心目。
念远不禁啼鴂闹，愁多易遣修蛾蹙。
向小窗、时把彩笺看，翻新曲。
晴昼永，便新浴。
相思泪，不成哭。
空无言憔悴，暗销肌玉。
目断碧云无信息，试凭青翼飞南北。
听掀帘、疑是故人来，风敲竹。

赵师侠	满江红
烟浪连天，寒尚峭、空蒙细雨。
春去也、红销芳径，绿肥江树。
山色云笼迷远近，滩声水满望艰阻。
挂片帆、掠岸晚风轻，停烟渚。
浮世事，皆如许。
名利役，惊时序。
叹清明寒食，小舟为旅。
露宿风餐安所赋，石泉榴火知何处。
动归心、犹赖翠烟中，无杜宇。

赵师侠	满江红
露冷天高，秋气爽、千林叶落。
惊初见、小桃枝上，盛开红萼。
浅淡胭脂经雨洗，剪裁玛瑙如云薄。
问素商、何事斗春工，施丹艧。
芙蓉苑，颜如灼。
曾暗与，花王约。
要乘秋名字，并传京洛。
回首瑶池高宴处，桂花香里骖高鹤。
但莫教、容易逐西风，轻飘却。

赵师侠	满江红
凉入三湘，秋气爽、江澄沙白。
人欲去、离愁暗暗，莫留行色。
盍在中朝陪鹓鹭，暂来南楚分风月。
与元枢、鹗荐共扶摇，朝天阙。
皇华使，和戎策。
西府赞，中兴业。
有缁衣同美，武公勋烈。
樯燕已知添别意，骊驹谁为歌新阕。
恨此情、如月过中秋，圆还缺。

赵师侠	满江红
去去春光，留不住、情怀索莫。
那堪是、日长人困，雨馀寒薄。
叶底青青梅胜豆，枝头颗颗花留萼。
叹流年、空有惜春心，凭春酌。
歌共酒，谁酬酢。
非与是，忘今昨。
且随时随分，强欢寻乐。
世事燕鸿南北去，人生乌兔东西落。
问故园、不负送春期，明年约。

赵师侠	沁园春
雨接梅霖，风怯槐暑，麦天已秋。
正榴燃红炬，枝头色艳，荷翻绿盖，池面香浮。
心景俱清，身名何有，且向忙中早转头。
尘劳事，枉朝思夕计，细虑深谋。
悠悠。
不复徼求。
但安分、随缘休便休。
纵官居极品，徒为美玩，家称钜富，未免闲愁。
遇酒开颜，逢欢乐意，有似木人骑土牛。
从他笑，看一朝解悟，八极遨游。

赵师侠	沁园春
羊角飘尘，金乌烁石，雨凉念秋。
有虚堂临水，披襟散发，纱雾卷，湘潭波浮。
远列云峰，近参荷气，卧看文书琴枕头。
蝉声寂，向庄周梦里，栩栩无谋。
茶瓯。
醒困堪求。
粗饱饭安居可以休。
算け闲静胜，吾能自乐，荣华纷扰，人谩多愁。
习懒非痴，觉迷是病，一力那能胜九牛。
俱休问，且追寻觞咏，知友从游。

赵师侠	酹江月・念奴娇
枕山平远。
记当年小阁，牙床曾展。
围幅高深春昼永，寂寂重帘不卷。
棹舣西湖，人归南陌，酒晕红生脸。
困来无那，玉肌小倚娇软。
堪恨身在天涯，曲屏环枕，此意何由见。
想像高唐无梦到，独拥闲衾展转。
物是人非，山长水阔，触处思量遍。
愁遮不断，夜阑依旧斜掩。

赵师侠	酹江月・念奴娇
飘流踪迹，趁春来、还趁春光归去。
九十韶华能几许，著意留他不住。
趱柳催花，催红长翠，多少风和雨。
蜂闲蝶怨，尽凭枝上莺语。
归棹去去难留，桃花浪暖，绿涨迷津浦。
回首重城天样远，人在重城深处。
惜别愁分，凝暗有泪，总寄阳关句。
不堪肠断，恨随江水东注。

赵师侠	酹江月・念奴娇
斜风疏雨，正无聊情绪，天涯寒食。
烟重云娇春烂漫，却得轻寒邀勒。
柳褪鹅黄，池添鸭绿，桃杏浑狼藉。
乱山深处，尚留些子春色。
海燕未便归来，踏青斗草，谁与同寻觅。
杜宇多情芳树里，只管声声历历。
似劝行人，不如闻早，作个归消息。
休教肠断，梦魂空费思忆。

赵师侠	酹江月・念奴娇
晓风清暑，映湖光如练，山光如染。
十里荷花香满路，飞盖斜妆面。
一叶扁舟，数声柔橹，陡觉红尘远。
六桥三塔，恍然图画中见。
因念当日三贤，两山佳处，应也经行遍。
琢月吟风无限句，景物随人俱显。
贺监风流，玄真清致，我亦情非浅。
渔蓑投老，利名何用深羡。

赵师侠	酹江月・念奴娇
化工何意，向天涯海峤，有花清绝。
缟袂绿裳无俗韵，不畏炎荒烦热。
玉骨无尘，冰姿有艳，雅淡天然别。
真香冶态，未饶红紫春色。
底事□落江南，水仙兄弟，端自难优劣。
瘴雨蛮烟魂梦远，宁识溪桥霜雪。
卜同芳，素馨为伴，百和清芬热。
凄然风热，夜凉香泛明月。

赵师侠	酹江月・念奴娇
平生奇观，爱登高临远，寻幽选胜。
欲上层巅穷望眼，一半崎岖危径。
万瓦鳞鳞，四山簇簇，咫尺疏林映。
山川城郭，恍然多少清兴。
残照斜敛馀红，横陈平远，一抹轻烟暝。
何处飞来双白鹭，点破遥空澄莹。
鹤岭云平，龙江波渺，不羡潇湘咏。
襟怀舒旷，曲栏倚了远凭。

赵师侠	酹江月・念奴娇
韶华婉娩，正和风迟日，喧妍清昼。
紫燕黄鹂争巧语，催老芬芳花柳。
灼灼花王，盈盈娇艳，独殿春光後。
鹤翎初拆，露沾香沁珠溜。
遥想京洛风流，姚黄魏紫，间绿如铺纤。
小盖低回雕栏曲，车马纷驰圆囿。
天雨曼珠，玉盘金束，占得声名久。
留连朝暮，赏心不压芳酒。

赵师侠	促拍满路花
栽花春烂漫，叠石翠。
小亭相对倚，数峰寒。
主人寻胜，接竹引清泉。
凿破苍苔地，一掬泓澄，六花疑是深渊。
向闲中、百虑け然。
情事寄鸣弦。
炉香陪茗碗，可望言。
喷珠溅雪，历历听潺。
尘世知何计，不老朱颜，静看日月跳丸。

赵师侠	促拍满路花
连枝蟠古木，瑞阴映晴空。
桃江江上景，古今同。
忙中取静，心地尽从容。
扫尽荆榛蔽，结屋诛茅，道人一段家风。
任乌飞兔走匆匆。
世事亦何穷。
官闲民不扰，更年丰。
箪瓢云水，时与话西东。
真乐谁能识，兀坐忘言，浩然天地之中。

赵师侠	永遇乐
金昊行秋，季商回律，天气佳处。
瑞应皇家，祥开圣旦，宝历绵基祚。
瑶池人祝，钧天乐奏，湛露宴均寰宇。
万花覆、千官尽醉，盛事顿超今古。
中兴天统，四三传序，揖逊自归明主。
黄屋非心，萝图有永，远付当今主。
希夷高蹈，寿康长保，五世祖孙欢聚。
尊之至，千秋令节，万年圣父。

赵师侠	永遇乐
秋满衡皋，淡云笼月，晚来风劲。
一抹残霞，数声过雁，远是黄昏近。
凭高临远，倚楼凝睇，多少断愁幽兴。
听渔村、鸣榔隐隐，别浦暮烟收暝。
湘妃起舞，芳栏纫佩，约略乱峰云鬓。
景物悲凉，楚天澄淡，过尽归帆影。
斜阳低处，远山重叠，萧树乱鸦成阵。
空无言，栏干凭暖，闷怀似困。

赵师侠	永遇乐
日丽风暄，暗催春去，春尚留恋。
香褪花梢，苔侵柳径，密幄清阴展。
海棠零乱，梨花淡伫，初听闹空莺燕。
有轻盈、妍姿靓态，缓步阆风仙苑。
绿丛红萼，芳鲜柔媚，约略试妆深浅。
细叶来禽，长梢戏蝶，簇簇枝头见。
酡颜发，春愁无力，困倚画屏娇软。
只应怕、风欺雨横，落红万点。

赵师侠	风入松
溪山佳处是湘中。
今古言同。
平林远岫浑如画，更渔村、返照斜红。
两岸荻风策策，一江秋水溶溶。
苍涯石壁景尤雄。
人自西东。
利名汩没黄尘里，又那知、清胜无穷。
何日轻蓑笠，持竿独钓西风。

赵师侠	凤凰阁
正薰风初扇，雨细梅黄暑溽。
并摇双桨去程速。
那更黄流浩淼，白浪如屋。
动归思、离愁万斛。
平生奇观，颇快江山寓目。
日斜云定晚风熟。
白鹭飞来，点破一川明绿。
展十幅、潇湘画轴。

赵师侠	蝶恋花
柳眼窥春春渐吐。
又是东风，摇曳黄金树。
宜入新春闻好语。
一犁处处催耕雨。
未有花须金缕缕。
醉梦悠扬，似蝶翩跹舞。
一枕仙游何处去。
觉来依旧江南住。

赵师侠	蝶恋花
春到园林能几许。
昨夜疏疏，过却催花雨。
暖日晴岚原上路。
雕鞍暂系芳菲树。
仙洞同游皆胜侣。
翻忆年时，醉里曾寻句。
要与龙江春作主。
翩然又趁东风去。

赵师侠	蝶恋花
剪剪西风催碧树。
乱菊残荷，节物惊秋暮。
绿叶红苞迎晓露。
锦屏绣幄围芳圃。
尘世鸾骖那肯驻。
尚忆层城，仙苑飞琼侣。
能共牡丹争几许。
惜花对景聊为主。

赵师侠	蝶恋花
百叠霜罗香蕊细。
袅袅垂铃，缀簇黄金碎。
独占九秋风露里。
芳心不与群英比。
采采东篱今古意。
秀色堪餐，更惹兰膏腻。
不用南山横紫翠。
悠然消得因花醉。

赵师侠	蝶恋花
剪水凌虚飞雪片。
认得清香，雪树深深见。
傅粉凝酥明玉艳。
含章檐下春风面。
照影溪桥情不浅。
羌管声中，叠恨传幽怨。
陇首人归芳信断。
万重云水江南远。

赵师侠	蝶恋花
夜雨鸣檐声录蔌。
薄酒浇愁，不那更筹促。
感旧伤今难举目。
无聊独剪西窗烛。
弹指光阴如电速。
富贵功名，本自无心逐。
粝食粗衣随分足。
此身安健他何欲。

赵师侠	蝶恋花
春入园林新雨过。
次第芳菲，惹起情无那。
蜀锦青红初剪破。
枝头点点胭脂颗。
柳带随风金袅娜。
隐映馀霞，灿灿红云堕。
高烛夜寒光照坐。
只□沈醉谁扶我。

赵师侠	蝶恋花
解语花枝娇朵朵。
不为伤春，爱把眉峰锁。
宜笑精神偏一个。
微涡媚靥樱桃破。
先自腰肢常袅娜。
更被新来，酒饮频过火。
茶饭不忺犹自可。
脸儿瘦得些娘大。

赵师侠	鹧鸪天
烟霭空江上春。
夕阳芳草渡头情。
飞红已逐东风远，嫩绿还因夜雨深。
情脉脉，思沈沈。
卷帘愁与暮云平。
栏干倚遍东西曲，杜宇一声肠断人。

赵师侠	鹧鸪天
玉带红花供奉班。
裹头新样总宜男。
闹装鞍辔青骢马，帖体衣裳紫窄衫。
云鬓重，黛眉弯。
内家妆束冠江南。
轻裘缓带风流帅，锦绣丛花拥骑远。

赵师侠	鹧鸪天
榕叶阴阴未著霜。
浅寒犹试夹衣裳。
雾浓烟重遥山暗。
云淡天低去水长。
风渐沥，景凄凉。
乱鸦声里又斜阳。
孤帆落处惊鸥鹭，飞映书空雁字行。

赵师侠	鹧鸪天
一叶惊秋风露清。
砌蛩初听傍窗声。
人逢役鹊飞乌夜，桥渡牵牛织女星。
银汉淡，暮云轻。
新蟾斜挂一钩明。
人间天上佳期处，凉意还从过雨生。

赵师侠	鹧鸪天
风定江流似镜平。
斜阳天外挂微明。
云归远岫千山暝，雾映疏林一抹横。
渔火细，钓丝轻。
黄尘扑扑谩争荣。
何时了却人间事，泛宅浮家过此生。

赵师侠	鹧鸪天
妙曲清声压楚城。
蕙心兰态见柔情。
凌波隐称金莲步，蘸甲从教玉笋斟。
歌缓缓，笑吟吟。
向人真处可怜生。
仙源幸有藏春处，何事乘风逐世尘。

赵师侠	鹧鸪天
爆竹声中岁又除。
顿回和气满寰区。
春风解绿江南树，不与人间染白须。
残蜡烛，旧桃符。
宁辞末後饮屠苏。
归与幸有园林胜，次第花开可自娱。

赵师侠	柳梢青
节物推移。
青阳景变，玉琯灰飞。
彩仗泥牛，星球雪柳，争报春回。
丝金缕玉幡儿。
更斜袅、东风应时。
宜入新春，人随春好，春与人宜。

赵师侠	柳梢青
红紫凋零。
化工特地，剪玉裁琼。
碧叶丛芳，檀心点素，香雪团英。
柔风唤起娉婷。
似无力、斜敧翠屏。
细细吹香，盈盈浥露，花里倾城。

赵师侠	柳梢青
漠漠轻阴。
养花天气，乍暗还明。
曲径风微，蜂迷红片，蝶趁游人。
平芜极目青青。
谩怅望、谁招断魂。
柳外愁闻，莺雏唤友，鸠妇呼晴。

赵师侠	柳梢青
料峭馀寒。
元宵欲过，灯火阑珊。
宿酒难醒，新愁未解，摇兀吟鞍。
深林百舌关关。
更雨洗、桃红未乾。
野烧痕青，荒陂水满，春事何堪。

赵师侠	柳梢青
烟敛云收。
夕阳斜照，暮色迟留。
天接波光，水涵山影，都在扁舟。
虚名白尽人头。
问来往、何时是休。
潮落潮生，吴山越岭，依旧临流。

赵师侠	柳梢青
人间春足。
一番红紫，水流风逐。
戏蝶初闲，轻摇粉翅，高低飞扑。
雨昏烟暝增明，似积雪、枝间映绿。
后土琼芳，蓬莱仙伴，蕊粉香粟。

赵师侠	柳梢青
矫首遐观。
崇台徙倚，心目俱宽。
一水萦蓝，群峰耸翠，天接高寒。
平生江北江南。
总未识、闽中好山。
雨暗前汀，云生衣袂，身倦跻攀。

赵师侠	柳梢青
暑怀烦郁。
危栏徙倚，凝情独立。
榕叶连阴，横罔接秀，壶峰凝碧。
海山云树微茫，更无数、归帆暮集。
却忆潇湘，孤村烟渚，晚风斜日。

赵师侠	柳梢青
水满方塘。
菰蒲深处，戏浴鸳鸯。
灿锦舒霞，红幢绿盖，时递幽香。
天弓摇挂孤光。
映烟树、云间渺茫。
散发披襟，都忘身世，真在仙乡。

赵师侠	柳梢青
浓碧抟枝，柔黄衬紫，独殿春风。
菡萏轻盈，甘瓜馥郁，叶萼相重。
人生一笑难同。
更馀韵、都藏笑中。
日助清芬，酒添风味，须与从容。

赵师侠	浣溪沙
日丽风和春昼长。
杏花枝上正芬芳。
无情社雨亦何狂。
一洗娇红啼嫩脸，半开新绿映残妆。
画梁空有燕泥香。

赵师侠	浣溪沙
落日沈沈堕翠微。
断云轻逐晚风归。
西山南浦画屏围。
一目波光明欲溜，雨眉山色翠长低。
须知人与景相宜。

赵师侠	浣溪沙
松雪纷纷落冻泥。
栖禽犹困傍枝低。
茅檐冰柱玉鞭垂。
流水溅溅春意动，群山灿灿晓光迷。
朔风寒日度云迟。

赵师侠	浣溪沙
不比阳关去路赊。
使君行即返京华。
清江江上是吾家。
聚散有时思夜雨，留连无计劝流霞。
红愁绿惨一川花。

赵师侠	浣溪沙
雪絮飘池点绿漪。
舞风游漾燕交飞。
阴阴庭院日迟迟。
一缕水沈香散後，半瓯新茗味回时。
け闲万事总忘机。

赵师侠	浣溪沙
本是孤根傲雪霜。
肌肤不肯涴铅黄。
要随尘世浅匀妆。
似杏著花尤灿灿，比梅成实自双双。
青枝巧缀碧鸳鸯。

赵师侠	菩萨蛮
扁舟又向萧滩去。
危墙却系江头树。
风送雨声来。
凉生真快哉。
电光云际掣。
白浪天相接。
不用怯风波。
风波平地多。

赵师侠	菩萨蛮
娇花媚柳新妆靓。
裙边微露双鸳并。
笑靥最多情。
春从两脸生。
香罗萦皓腕。
翠袖笼歌扇。
馀韵遏云低。
梁尘簌簌飞。

赵师侠	菩萨蛮
晚风断送归帆急。
重城回首天连碧。
犹有小楼情。
西山如旧青。
故园今渐近。
应卜灯花信。
一喜一牵萦。
平分两处心。

赵师侠	菩萨蛮
故人心尚如天远。
故心人更何由见。
肠断楚江头。
泪和江水流。
江流空滚滚。
泪尽情无尽。
不怨薄情人。
人情逐处新。

赵师侠	菩萨蛮
小春爱日融融暖。
危亭望处晴岚满。
江静绿回环。
横陈无际山。
清霜欺远树。
黄叶风扶去。
试探岭头梅。
点红开未开。

赵师侠	菩萨蛮
琼英为惜轻飞去。
可人妙笔移缣素。
潇洒向南枝。
永无开谢时。
闺房难并秀。
自是春风手。
何必问逃禅。
人间水墨仙。

赵师侠	菩萨蛮
多情可是怜高节。
濡毫幻出真清绝。
雨叶共风枝。
天寒人倚时。
萧萧襟韵胜。
堪与梅兄并。
不用翠成林。
坡仙曾赏音。

赵师侠	菩萨蛮
霜风落木千山远。
护霜云散晴曦暖。
潇洒小旗亭。
山花照眼明。
粉妆匀未了。
一捻春风小。
把酒恨匆匆。
深情妩媚中。

赵师侠	菩萨蛮
行舟荡漾鸣双桨。
江流为我添新涨。
指顾隔汀洲。
人归心尚留。
阳关三叠举。
怨柳离情苦。
何似莫来休。
不来无许愁。

赵师侠	菩萨蛮
故人话别情难已。
故人此别何时会。
江上驻危亭。
离怀牵故情。
悠悠东去水。
簇簇渔村市。
应记合江滨。
潇湘别故人。

赵师侠	菩萨蛮
西风又老潇湘树。
翩翩黄叶辞枝去。
斜日淡云笼。
溪山烟霭中。
危阑闲独倚。
浪连天际。
残角起江城。
书空征雁横。

赵师侠	菩萨蛮
东皇不受人间俗。
为嫌花柳纷红绿。
特地閟春和。
连延雨雪多。
梅梢封玉蕊。
春半开犹未。
还恐怨韶华。
吹绵作柳花。

赵师侠	菩萨蛮
水风叶底波光浅。
亭亭翠叶红妆面。
六月下塘春。
平铺云锦屏。
露凉轻点缀。
绿映珍珠袂。
浑似太真妃。
倚阑娇困时。

赵师侠	好事近
红杏已香残，唯有海棠堪惜。
天气著花如酒，醉娇红无力。
娉娉袅袅倚东风，柔媚忍轻摘。
凭仗暮寒要住，赛锦川春色。

赵师侠	好事近
云度鹊成桥，青翼已传消息。
彩仗蕊宫初下，应人问佳夕。
龙烟缥渺散妆楼，香雾拥瑶席。
准拟洞房披扇，看仙家春色。

赵师侠	醉蓬莱
正金风零露，玉宇生凉，晚秋天气。
华渚流虹，应生商佳瑞。
电绕神枢，庆绵宗社，御宝图宸极。
脱屣尘凡，游心澹泊，逍遥物外。
圣子神孙，祖皇文母，上接三宫，下通五世。
至盛难名，亘古今无比。
诞节重明，燕乐和气，动普天均被。
寿祝南山，尊倾北海，臣邻欢醉。

赵师侠	汉宫春
丹诏天飞，见皇家愿治，侧席英才。
鸿儒抱负素蕴，壮志兴怀。
文场战胜，便从此、脱迹蒿莱。
人共羡，鹿鸣劝驾，还因计吏偕来。
先春占早争开。
是人间第一，唯有江梅。
莆中旧传盛事，六亚三魁。
桃花浪暖，更平地、听一声雷。
蓝绶袅，芦鞭骏马，长安走遍天街。

赵师侠	厅前柳
晚秋天。
过暮雨，云容敛，月澄鲜。
正风露凄清处，砌蛩喧。
更黄蝶。
舞翩翩。
念故里、千山云水隔，被名缰利锁萦牵。
莫作悲秋意，对尊前。
且同乐。
太平年。

赵师侠	厅前柳
景清佳。
正倦客，凝秋思。
浩无涯。
递十里香芬馥，桂初华。
向碧叶。
露芳葩。
为粟粒、鹅儿情淡薄，倩西风染就丹砂。
不比黄金雨，灿馀霞。
送幽梦，到仙家。

赵师侠	诉衷情
清和时候雨初晴。
密树翠阴成。
新篁嫩摇碧玉，芳径绿苔深。
雏燕语，乳莺声。
暑风轻。
帘旌微动，沈篆烟消，午枕馀清。

赵师侠	诉衷情
神功圣德妙难量。
灵应著莆阳。
湄洲自昔仙境，宛在水中央。
孚惠爱，备祈禳。
降嘉祥。
云车风马，来歆，桂酒椒浆。

赵师侠	诉衷情
茫茫云海浩无边。
天与谁相连。
舳舻万里来往，有祷必安全。
专掌握，雨旸权。
属丰年。
琼卮玉醴，飨此精诚，福庆绵绵。

赵师侠	诉衷情
威灵千里护封圻。
十万户归依。
白湖宫殿云耸，香火尽虔祈。
倾寿酒，诵声诗。
谅遥知。
民康俗阜，雨润风滋，功与天齐。

赵师侠	一翦梅
雪里盈盈玉破花。
遐想风流，压尽京华。
点酥团粉任敧斜。
独露春妍谁似他。
有酒何须稚子赊。
访戴归来，倚棹溪涯。
人生得意定谈夸。
除却西湖，不计谁家。

赵师侠	一翦梅
暖日烘梅冷未苏。
脱叶随风，独见枯株。
先春占早又何如。
玉点枝头，犹自萧疏。
江北江南景不殊。
雪里花清，月下香浮。
他年调鼎费工夫。
且与藏春，处士西湖。

赵师侠	朝中措
斜阳留照有馀红。
烟霭淡冥蒙。
麦陇青摇一望，前山翠失双峰。
高台徙倚，松飘逸韵，梅减冰容。
俯视尘寰如掌，翩然我欲乘风。

赵师侠	朝中措
疏疏帘幕映娉婷。
初试晓妆新。
玉腕云边缓转，修蛾波上微颦。
铅华淡薄，轻匀桃脸，深注樱唇。
还似舞鸾窥沼，无情空恼行人。

赵师侠	朝中措
西风著意送归船。
家近总欣然。
去日梅开烂漫，归时秋满山川。
京华倦客，难堪羁思，历尽秋边。
寄语姮娥休笑，月圆人亦团圆。

赵师侠	朝中措
乱山春过雪成堆。
七里递香回。
蕊簇玲珑金粟，花装碎屑玫瑰。
兰衰梅谢，桃粗李俗，谁与追随。
清绝殿春仙侣，清风吹破荼䕷。

赵师侠	朝中措
开随律琯度芳辰。
鲜艳见天真。
不比浮花浪蕊，天教月月常新。
蔷薇颜色，玫瑰态度，宝相精神。
休数岁时月季，仙家栏槛长春。

赵师侠	朝中措
眉间黄色喜何如。
花县拜恩初。
五品荣颁命服，十行祗奉天书。
萱堂绣阁，均封大邑，盛事同居。
此日银章朱绂，行看玉带金鱼。

赵师侠	点绛唇
日暖风喧，殿春琼蕊依台榭。
雪堆花架。
不用丹青写。
莹彻精神，映月唯宜夜。
香帕。
倩风扶下。
碎玉残妆卸。

赵师侠	点绛唇
漠漠春阴，褪花时候馀寒峭。
数声啼鸟。
唤起帘栊晓。
云鬓慵梳，淡拂春山小。
情多少。
乱萦愁抱。
风里垂杨袅。

赵师侠	点绛唇
袅袅娉娉，可人尤赛娘风韵。
花娇玉润。
一捻春期近。
占路藏机，已向棋中进。
俱休问。
酒旗花阵。
早晚争先胜。

赵师侠	扑蝴蝶
清和时候，薰风来小院。
琅玕脱箨，方塘荷翠飐。
柳丝轻度流莺，画栋低飞乳燕。
园林绿阴初遍。
景何限。
轻纱细葛，纶巾和羽扇。
披襟散发，心清尘不染。
一杯洗涤无馀，万事消磨去远。
浮名薄利休羡。

赵师侠	醉桃源・阮郎归
微云扫尽碧虚宽。
月华光影寒。
山河表里鉴中看。
沈沈清夜阑。
风细细，露。
神游八极间。
九宵回首望尘寰。
悠然醉梦还。

赵师侠	醉桃源・阮郎归
纤枝延蔓走青虬。
风清体更柔。
故绕檀蕊著花稠。
疏疏如缀旒。
琼作靥，玉成裘。
玫瑰应辈流。
惜香愁怕罥搔头。
宁随□事休。

赵师侠	醉桃源・阮郎归
杜鹃花发映山红。
韶光觉正浓。
水流红紫各西东。
绿肥春已空。
闲戏蝶，懒游蜂。
破除花影重。
问春何事不从容。
忧愁风雨中。

赵师侠	贺圣朝
千林脱落群芳息。
有一枝先白。
孤标疏影压花丛，更清香堪惜。
吟情无尽，赏音未已，早纷纷藉藉。
想贪结子去调羹，任叫云横笛。

赵师侠	踏莎行
白云开残，红云吹尽。
园林新绿迷芳径。
榆钱不解青春，随风乱点苍苔晕。
紫燕飞忙，黄鹂声嫩。
日长烟暖游蜂困。
凭高念远思无穷，那堪宿酒厌厌病。

赵师侠	踏莎行
万事随缘，一身须正。
功名富贵皆前定。
多图广计要争强，如何人力将天胜。
枉费机谋，徒劳奔竞。
到头毕竟由他命。
安时处顺得心闲，饥餐困寝亏贤甚。

赵师侠	忆秦娥
伤离索。
不堪凉月穿珠箔。
穿珠箔。
料应别後，粉销琼削。
无聊倚遍西楼角。
枝头几误惊飞鹊。
惊飞鹊。
先来憔悴，更逢摇落。

赵师侠	武陵春
一阵晓风花信早，先到小桃枝。
冉冉红云映翠微。
开宴忆瑶池。
零乱分飞贪结子，芳径自成蹊。
消得刘郎去路迷。
肠断武陵溪。

赵师侠	武陵春
乍雨笼晴云不定，芳草绿纤柔。
燕语莺啼小院幽。
春色二分休。
试凭危栏凝远目，山与水光浮。
滚滚闲愁逐水流。
流不尽、许多愁。

赵师侠	清平乐
无风轻燕。
缭绕深深院。
昼永人闲帘不卷。
时听莺簧巧啭。
清和天气阴阴。
南风初奏薰琴。
唤起午窗新梦，愁添一掬归心。

赵师侠	清平乐
一宵风雨。
春与人俱去。
春解再来花作主。
只有行人无据。
殷勤满酌离觞。
阳关唱起愁肠。
苦恨无情杜宇，声声叫断斜阳。

赵师侠	清平乐
纤秾娇小。
也解争春早。
占得中央颜色好。
装点枝枝新巧。
东皇初到江城。
殷勤先去迎春。
乞与黄金腰带，压持红紫纷纷。

赵师侠	鹊桥仙
风波平地，尘埃扑面，总是争名竞利。
悟时不必苦贪图，但言任、流行坎止。
忽来忽去，何荣何辱，天也知人深意。
一帆风送过桐江，喜跳出、琉璃井里。

赵师侠	鹊桥仙
同云幕幕，狂风浩浩，激就六花飞下。
山川满目白模糊，更茅舍、溪桥潇洒。
玉田银界，瑶林琼树，光映乾坤不夜。
行人不为旅人忙，怎解识、天然图画。

赵师侠	鹊桥仙
春光已暮，花残叶密，更值无情风雨。
斜阳芳树翠烟中，又听得、声声杜宇。
血流无用，离魂空断，只挠凄凉为旅。
在家谁道不如归，你何似、随风归去。

赵师侠	鹊桥仙
明河风细，鹊桥云淡，秋入庭梧先坠。
摩孩罗荷叶伞儿轻，总排列、双双对对。
花瓜应节、蛛丝卜巧，望月穿针楼外。
不知谁见女牛忙，谩多少、人间欢会。

赵师侠	谒金门
风和雨。
又送一番春去。
春去不知何处住。
惜春无觅处。
柳老空抟香絮。
莺娇乍迁芳树。
回念故园如旧否。
不堪闻杜宇。

赵师侠	谒金门
江水绿。
江山数峰如簇。
唤渡小舟来岸北。
笋舆行太速。
素艳窗纱笼玉。
埠负看花心目。
今夜知他何处宿。
断魂沙路曲。

赵师侠	谒金门
沙畔路。
记得旧时行处。
蔼蔼疏烟迷远树。
野航横不渡。
竹里疏花梅吐。
照眼一川鸥鹭。
家在清江江上住。
水流愁不去。

赵师侠	谒金门
风雨急。
红紫又还狼藉。
嫩绿团枝苔径湿。
帘开双燕入。
院静昼闲人寂。
一缕水沈烟直。
心事有谁能会得。
阶前芳草碧。

赵师侠	谒金门
风策策。
山迥暮烟横白。
淅沥穿林翻败叶。
羁怀愁倦客。
问宿荒村山驿。
谁识离情脉脉。
雁足无书孤夜色。
音尘千里隔。

赵师侠	谒金门
花夜雨。
渺渺绿波南浦。
擘絮晴云山外吐。
凝情谁共语。
十二玉梯空伫。
闲却琐窗朱户。
久客念归归未许。
寸心愁万缕。

赵师侠	谒金门
风雨半。
春锁绿杨深院。
幕浪不翻香穗卷。
轻寒闲便面。
归兴新来不浅。
勾引闲愁撩乱。
一枕春酲谁与管。
晓莺惊梦断。

赵师侠	东坡引
相看情未足。
离觞已催促。
停歌欲语眉先蹙。
何期归太速。
如今去也，无计追逐。
怎忍听、阳关曲。
扁舟後夜滩头宿。
愁随烟树簇。
愁随烟树簇。

赵师侠	东坡引
飞花红不聚。
都因夜来雨。
枝头冷落情如许。
东风谁是主。
看看满地，堆却香絮。
但目断、章台路。
残英剩蕊留春住。
春归何处去。
春归何处去。

赵师侠	东坡引
杯行情意密。
今宵是何夕。
行人此别真堪惜。
愁肠空闷郁。
明朝去也，回首相忆。
要留恋、如何得。
无端骤雨飘何急。
人来心上滴。
人来心上滴。

赵师侠	生查子
梅从陇首传，柳向邮亭折。
鸳瓦晓霜浓，掠面凝寒色。
相逢意便亲，欲去如何说。
我亦是行人，更与行人别。

赵师侠	生查子
千山拥翠屏，一水萦罗带。
雨过水痕添，云散山容在。
亭高景最幽，天回风尤快。
啼鸟一声闲，唤起情无奈。

赵师侠	生查子
迟迟春昼长，冉冉东风软。
寒食乍晴天，红紫芳菲遍。
前峰积翠横，新涨挼蓝远。
向晚淡烟迷，一段屏山展。

赵师侠	生查子
春光不肯留，风雨催将去。
红逐故园尘，绿满江南树。
阴晴寒食天，寂寞西郊路。
芳草织新愁，怅望人何处。

赵师侠	生查子
庭虚任雀喧，院静无人到。
回首十年非，赖得知几早。
心随香篆销，意与梅花好。
万事转头空，一笑吾身老。

赵师侠	少年游
玉壶冰结暮天寒。
朔吹绕阑干。
雪破梢头，香传花外，春信入江南。
巡檐索笑情无限，一点已微酸。
待得黄垂，冥冥烟雨，绿树袅金丸。

赵师侠	少年游
冰霜凝冻腊残时。
暖律渐推移。
彩胜罗幡，土牛春杖，和气与春回。
花心柳眼知时节，微露向阳枝。
喜入新春，称心百事，如意想都宜。

赵师侠	小重山
乐岁农家喜夜春。
朝来收宿雾，快新晴。
云移日转午风轻。
香罗薄，喧暖困游人。
积水满春塍。
绿波翻郁郁，露秧针。
幸无离绪苦牵情。
烟林外，时听杜鹃声。

赵师侠	霜天晓角
雨馀风劲。
雾重千山暝。
茅舍寒林相映。
分明是、图画景。
去程何日定。
天远长安近。
唤起新愁无尽。
全没个、故园信。

赵师侠	霜天晓角
舣舟砂碛。
秋净波澄碧。
极目青山横远，悬崖断、拥苍壁。
傍岩渔艇集。
渡头人物立。
八景潇湘真画，云笼日、晚风急。

赵师侠	江南好・忆江南
天共水，水远与天连。
天净水平寒月漾，水光月色两相兼。
月映水中天。
人与景，人景古难全。
景若佳时心自快，心远乐处景应妍。
休与俗人言。

赵师侠	关河令・清商怨
亭皋霜重飞叶满。
听西风断雁。
闲凭危阑，斜阳红欲敛。
行人归期太晚。
误仿佛、征帆几点。
水远连天，愁云遮望眼。

赵师侠	关河令・清商怨
江头伊轧动柔橹。
渐楚天欲暮。
浩荡轻鸥，波间自容与。
岸蓼汀苹无绪。
更满目、潇疏江树。
此意何穷，凭谁图画取。

赵师侠	采桑子
连朝雨骤驱春去，瓦注盆倾。
不记初春。
润柳催花忒有情。
春光解有重来日，宁耐休争。
待得秋深。
听你无聊点滴声。

赵师侠	采桑子
梅花谢後樱花绽，浅浅匀红。
试手天工。
百卉千葩一信通。
馀寒未许开舒妥，怨雨愁风。
结子筠笼。
万颗匀圆讶许同。

赵师侠	浪淘沙
绛萼衬轻红。
缀簇玲珑。
夭桃繁李一时同。
独向枝头春意闹，娇倚东风。
飞片入帘栊。
粉淡香浓。
凤箫声断月明中。
只恐明朝风雨恶，燕嘴泥融。

赵师侠	浪淘沙
桃萼正芳菲。
初占春时。
蒸霞灿锦望中迷。
斜出繁枝临曲沼，鸾鉴妆迟。
蜂蝶镇相依。
天气融怡。
空教追忆武陵溪。
片片漫随流水去，风暖烟霏。

赵师侠	浪淘沙
摇曳万丝风。
轻染烟浓。
鹅黄初褪绿茸茸。
雨洗云娇春向晚，雪絮空蒙。
车马灞桥中。
别绪匆匆。
只知攀折怨西东。
不道晓风残月岸，离恨无穷。

赵师侠	双头莲令
太平和气兆嘉祥。
草木总成双。
红苞翠盖出横塘。
两两斗芬芳。
干摇碧玉并青房。
仙髻拥新妆。
连枝不解引鸾皇。
留取映鸳鸯。

赵师侠	画堂春
西真仙子宴瑶池。
素裳琼艳冰肌。
瑞笼香雾扑铢衣。
凤翥鸾飞。
玉骨解凌风露，铅华不涴凝脂。
戍楼羌管正孤吹。
月淡烟低。

赵师侠	南柯子・南歌子
木落千山瘦，风微一水澄。
清霜暖日快归程。
唤渡沙头、款款话离情。
傍岸渔舟集，横空雁字轻。
凭阑凝望眼增明。
一片潇湘、真个画难成。

赵师侠	西江月
笳鼓旌旗改色，弓刀铠甲增明。
攒花簇队马蹄轻。
禀听元戎号令。
羊祜轻裘临阵，亚夫细柳屯营。
观瞻已耸定王城。
飞虎威名日振。

赵师侠	西江月
淼淼澄清波面，依依紫翠山光。
危栏徙倚对斜阳。
山影波流荡漾。
世事一番醒醉，人生几度炎凉。
高情收拾付觥觞。
何止羲皇人上。

赵师侠	洞仙歌
元宵三五。
正好嬉游去。
梅柳蛾蝉斗济楚。
换鞋儿、添头面，只等黄昏，恰恨有、些子无情风雨。
心忙腹热，没顿浑身处。
急把灯台炙艾炷。
做匙婆、许葱油，麦灰画葫芦，更漏转，越不停不住。
待归去、尤自意迟疑，但无语空将，眼儿厮觑。

赵师侠	南乡子
元夜景尤殊。
万斛金莲照九衢。
锤拍豉汤都卖得，争如。
甘露杯中万颗珠。
应是著功夫。
脑麝浓薰费小厨。
不比七夕黄蜡做，知无。
要底圆儿糖上浮。

赵师侠	行香子
春日迟迟。
春景熙熙。
渐郊原、芳草萋萋。
夭桃灼灼，杨柳依依。
见燕喃喃，蜂簇簇，蝶飞飞。
闲庭寂寂，曲沼漪漪。
更秋千、红索垂垂。
游人队队，乐意嬉嬉。
尽醉醺醺，歌缓缓，语低低。

赵师侠	卜算子
晴日敛春泥，陌上东风软。
料峭寒禁花柳闲，枉恨春工浅。
绿涨一江深，黛泼千山远。
目断平芜无际愁，数尽征鸿点。

赵师侠	卜算子
杨柳褪金丝，艳杏摇红影。
欲雨还晴二月天，春色浑无定。
晓梦不堪惊，午昼新来永。
一掬归心万叠愁，空惹长亭恨。

赵师侠	卜算子
娇艳醉杨妃，轻袅怜飞燕。
人在昭阳睡足时，初试妆深浅。
一段锦新裁，万里来何远。
高烛休教照夜寒，媚脸融春艳。

赵师侠	卜算子
绿暗柳藏烟，红淡花经雨。
更著如花似玉人，艳态娇波注。
纤手捧瑶卮，缓遏歌云缕。
只恐莺花不解留，还逐东风去。

赵师侠	卜算子
云敛料寒轻，雨涨春波渺。
旅枕无堪梦易惊，啼鴂声催晓。
尚忆故园花，红紫为容好。
世路崎岖长短亭，来往何时了。

赵师侠	伊州三台
桂华移自云岩。
更被灵砂染丹。
清露湿酡颜。
醉乘风、下临世间。
素娥襟韵萧闲。
不与群芳并看。
蔌蔌绛绡单。
觉身轻、梦回广寒。

陈亮	水调歌头
不见南师久，谩说北群空。
当场只手，毕竟还我万夫雄。
自笑堂堂汉使，得似洋洋河水，依旧只流东。
且复穹庐拜，会向藁街逢。
尧之都，舜之壤，禹之封。
於中应有，一个半个耻臣戎。
万里腥膻如许，千古英灵安在，磅礴几时通。
胡运何须问，赫日自当中。

陈亮	念奴娇
江南春色，算来是、多少胜游清赏。
妖冶廉纤，只做得，飞鸟向人偎傍。
地辟天开，精神朗慧，到底还京样。
人家小语，一声声近清唱。
因念旧日山城，个人如画，已作州中想。
邓禹笑人无限也，冷落不堪惆怅。
秋水双明，高山一弄，著我些悲壮。
南徐好住，片帆有分来往。

陈亮	贺新郎
修竹更深处。
映帘栊、清阴障日，坐来无暑。
水激泠泠如何许。
跳碎危栏玉树。
都不系、人间朝暮。
东阁少年今老矣，况樽中有酒嫌推去。
犹著我，明流语。
大家绿野陪容与。
算等闲、过了薰风，又还商素。
手弄柔条人健否，尤忆当时雅趣。
恩未报、恐成辜负。
举目江河休感涕，念有君如此何愁虏。
歌未罢，谁来舞。

陈亮	满江红
曾洗乾坤，问何事、雄图顿屈。
试著眼、阶除当下，又添英物。
北向争衡幽愤在，南来遗恨狂酋失。
算凄凉部曲几人存，三之一。
诸老尽，郎君出。
恩未报，家何恤。
念横飞直上，有时还戢。
笑我只知存饱暖，感君元不论阶级。
休更上百尺旧家楼，尘侵帙。

陈亮	桂枝香
天高气肃。
正月色分明，秋容新沐。
桂子初收，三十六宫都足。
不辞散落人间去，怕群花、自嫌凡俗。
向他秋晚，唤回春意，几曾幽独。
是天上、馀香剩馥。
怪一树香风，十里相续。
坐对花旁，但见色浮金粟。
芙蓉只解添秋思，况东篱、凄凉黄菊。
入时太浅，背时太远，爱寻高躅。

陈亮	三部乐
小屈穹庐，但二满三平，共劳均佚。
人中龙虎，本为明时而出。
只合是、端坐王朝，看指挥整办，扫荡飘忽。
也持汉节，聊过旧家宫室。
西风又还带暑，把征衫著上，有时披拂。
休将看花泪眼，闻弦□骨。
对遗民、有如皎日。
行万里、依然故物。
入奏几策，天下里、终定于一。

陈亮	水调歌头
人物从来少，篱菊为谁黄。
去年今日，倚楼还是听行藏。
未觉霜风无赖，好在月华如水，心事楚天长。
讲论参洙泗，杯酒到虞唐。
人未醉，歌宛转，兴悠扬。
太平胸次，笑他磊磈欲成狂。
且向武夷深处，坐对云烟开敛，逸思如微茫。
我欲为君寿，何许得新腔。

陈亮	念奴娇
危楼远望，叹此意、今古几人曾会。
鬼设神施，浑认作、天限南疆北界。
一水横陈，莲岗三面，做出争雄势。
六朝何事，只成门户私计。
因笑王谢诸人，登高怀远，也学英雄涕。
凭却长江管不到，河洛腥膻无际。
正好长驱，不须反顾，寻取中流誓。
小儿破贼，势成宁问疆场。

陈亮	贺新郎
老去凭谁说。
看几番、神奇臭腐，夏裘冬葛。
父老长安今馀几，後死无仇可雪。
犹未燥、当时生发。
二十五弦多少恨，算世间、那有平分月。
胡妇弄，汉宫瑟。
树犹如此堪重别。
只使君、从来与我，话头多合。
行矣置之无足问，谁唤妍皮痴骨。
但莫使、伯牙弦绝。
九转丹砂牢拾取，管精金、只是寻常铁。
龙共虎，应声裂。

陈亮	瑞云浓慢
蔗浆酪粉，玉壶冰醑，朝罢更闻宣赐。
去天咫尺，下拜再三，幸今有母可遗。
年年此日，共道月入怀中最贵。
向暑天，正风云会遇，有恁嘉瑞。
鹤冲霄，鱼得水。
一超便、直入神仙地。
植根江表。
开拓两河，做得黑头公未。
骑鲸赤手，问如何、长鞭尺。
向来王谢风流，只今管是。

陈亮	阮郎归
波光渺渺浸晴陂。
有亭湖岸西。
芰荷香拂柳丝垂。
升堂献寿卮。
红约腕，绿侵衣。
愿祝届期颐。
花间妙语欲无诗。
一年歌一词。

陈亮	祝英台近
驾扁舟，冲剧暑。
千里江上去。
夜宿晨兴，一一旧时路。
百年望了旬头，被人馋破，故纸里、是争雄处。
怎生诉。
欲待细与分疏，其如有凭据。
包裹生鱼，活底怎遭遇。
相逢樽酒何时，征衫容易，君去也、自家须住。

陈亮	蝶恋花
手拈黄花还自笑。
笑比渊明，莫也归来早。
随世功名浑草草。
五湖却共繁华老。
冷淡家生冤得道。
旖旎妖娆，春梦如今觉。
管个岁华须到了。
此花之後花应少。

陈亮	水调歌头
人爱新来景，龙认旧时湫。
不论三伏，小住便觉凛生秋。
我自醉眠其上，任是水流其下，湍激若为收。
世事如斯去，不去为谁留。
本无心，随所寓，触虚舟。
东山始末，且向灵洞与沈浮。
料得神仙窟穴，争似提封万里，大小几琉球。
但有君才具，何用问时流。

陈亮	念奴娇
西风带暑，又还是、长途利牵名役。
我已无心，君因甚，更把青衫为客。
邂逅卑飞，几时高举，不露真消息。
大家行处，到头须管行得。
何处寻取狂徒，可能著意，更问渠侬骨。
天上人间，最好是、闹里一般岑寂。
瀛海无波，玉堂有路，稳著青霄翼。
归来何事，眼光依旧生碧。

陈亮	卜算子
悄静菊花天，洗尽梧桐雨。
倍九周遭烂熳开，祝寿当头取。
顶戴玉袍黄，叠秀金棱吐。
仙种花容晚节香，人愿争先睹。

陈亮	贺新郎
离乱从头说。
爱吾民，金缯不爱，蔓藤累葛。
壮气尽消人脆好，冠盖阴山观雪。
亏杀我，一星星发。
涕出女吴成倒转，问鲁为齐弱何年月。
丘也幸，由之瑟。
斩新换出旗麾别。
把当时、一椿大义，拆开收合。
据地一呼吾往矣，万里摇肢动骨。
这话霸、又成痴绝。
天地洪炉谁扇，算於中、安得长坚铁。
淝水破，关东裂。

陈亮	垂丝钓
菊花细雨。
萧萧红蓼汀渚。
景物渐幽，风致如许。
秋未暮。
又值吾初度。
看天宇。
正澄清欲往，登高未也，红尘当面飞舞。
几人吊古。
乌帽牢收取。
短发还羞觑。
遐寿身、近五云深处。

陈亮	彩凤飞
人立玉，天如水，特地如何撰。
海南沈烧著，欲寒犹暖。
算从头，有多少、厚德阴功，人家上，一一旧时香案。
经惯。
小驻吾舟才尔，依然欢声满。
莫也教、公子王孙眼见。
这些儿、颖脱处，高出书卷。
经纶自入手，不了判断。

陈亮	鹧鸪天
落魄行歌记昔游。
头颅如许尚何求。
心肝吐尽无馀事，口腹安然岂远谋。
才怕暑，又伤秋。
天涯梦断有书不。
大都眼孔新来浅，羡尔微官作计周。

陈亮	谒金门
新雨足。
洗尽山城袢褥。
见说好峰三十六。
峰峰如立玉。
四海英游追逐。
事业相时伸缩。
入境德星须做福。
只愁金诏趣。

陈亮	天仙子
一夜秋光先著柳。
暑力平明羞失守。
西风不放入帘帏，饶永昼。
沈烟透。
半月十朝秋定否。
指点芙蕖凝伫久。
高处成莲深处藕。
百年长共月团圆，女进男，酒称寿。
一点浮云人似旧。

陈亮	水调歌头
事业随人品，今古几麾旌。
向来谋国，万事尽出汝书生。
安识鲲鹏变化，九万里风在下，如许上南溟。
斥鴳旁边笑，河汉一头倾。
叹世间，多少恨，几时平。
霸图消歇，大家创见又成惊。
邂逅汉家龙种，正尔乌纱白纻，驰骛觉身轻。
樽酒从渠说，双眼为谁明。

陈亮	洞仙歌
秋容一洗，不受凡尘。
许大乾坤这回大。
向上头，些子是雕鹗抟空，篱底下，只有黄花几朵。
骑鲸汗慢，那得人同坐。
赤手丹心扑不破。
问唐虞、禹汤文武，多少功名，犹自是、一点浮云铲过。
且烧却、一瓣海南沈，任拈取、千年陆沈奇货。

陈亮	祝英台近
嫩寒天，金气雨，揽断一秋事。
仝样霏微，远作小晴意。
世间万宝都成，些儿无欠，只待与、黄花为地。
好招致。
对此郁郁葱葱，新未成醉。
翻手为云，造物等儿戏。
也知富贵来时，一班呈露，便做出人中祥瑞。

陈亮	踏莎行
书册如仇，旧游浑讳。
有怀不断人应异。
千山上去梦魂轻，片帆似下蛮溪水。
已共酒杯，长坚海誓。
见君忽忘花前醉。
从来解事苦无多，不知解到毫芒未。

陈亮	南乡子
人物满东瓯。
别我江心识俊游。
北尽平芜南似画，中流。
谁系龙骧万斛舟。
去去几时休。
犹自潮上更来头。
醉墨淋漓人感旧，离愁。
一夜西风似夏不。

陈亮	三部乐
入脚西风，渐去去来来，早三之一。
春花无数，毕竟何如秋实。
不须待、名品如麻，试为君屈指，是谁层出。
十朝半月，争看抟空霜鹘。
从来别真共假，任盘根错节，更饶仓卒。
还他济时好手，封侯奇骨。
没些儿、姗勃。
也不是、峥嵘突兀。
百二十岁，管做彻、元分人物。

陈亮	贺新郎
话杀浑闲说。
不成教、齐民也解，为伊为葛。
樽酒相逢成二老，却忆去年风雪。
新著了、几茎华发。
百世寻人犹接踵，叹只今两地三人月。
写旧恨，向谁瑟。
男儿何用伤离别。
况古来、几番际会，风从云合。
千里情亲长晤对，妙体本心次骨。
卧百尺、高楼斗绝。
天下适安耕且老，看买犁卖剑平家铁。
壮士泪，肺肝裂。

陈亮	点绛唇
一夜相思，水边清浅横枝瘦。
小窗如昼。
情共香俱透。
清入梦魂，千里人长久。
君知否。
雨僝云僽。
格调还依旧。

陈亮	点绛唇
电绕璇枢，此时昌运生真主。
庆聊簪组。
喜气生绵宇。
宴启需云，湛露恩均布。
锵韶濩。
凤歌鸾舞。
玉斝飞香醑。

陈亮	点绛唇
碧落蟠桃，春风种在琼瑶苑。
几回花绽。
一子千年见。
香染丹霞，摘向流虹旦。
深深愿。
万年天算。
玉颗常来献。

陈亮	点绛唇
烟雨楼台，晓来独上无滋味。
落花流水。
掩映渔樵市。
酒圣诗狂，只遣愁无计。
频凝睇。
问人天际。
曾见归舟未。

陈亮	南歌子
池草抽新碧，山桃褪小红。
寻春闲过小园东。
春在乱花深处、鸟声中。
游镫归敲月，春衫醉舞风。
谁家三弄学元戎。
吹起闲愁，容易上眉峰。

陈亮	好事近
篱菊吐寒花，香弄小园秋色。
携手画阑西畔，忆去年同摘。
小亭依旧锁西风，往事已无迹。
懒向碧云深处，问征鸿消息。

陈亮	好事近
横玉叫清宵，帘外月侵残烛。
人在画楼高处，倚阑干几曲。
穿云裂石韵悠扬，风细断远续。
惊落小梅香粉，点一庭苔绿。

陈亮	好事近
的皪两三枝，点破暮烟苍碧。
好在屋檐斜入，傍玉奴横笛。
月华如水过林塘，花阴弄苔石。
欲向梦中飞蝶，恐幽香难觅。

陈亮	浣溪沙
小雨翻花落画檐。
栏堂香注酒重添。
花枝能语出朱帘。
缓步金莲移小小，持杯玉笋露纤纤。
此时谁不醉厌厌。

陈亮	采桑子
桃花已作东风笑，小蕊嫣然。
春色暄妍。
缓步烟霞到洞天。
一杯满泻蒲桃绿，且共留连。
醉倒花前。
也占红香影里眠。

陈亮	朝中措
蓼花风淡水云纤。
倚阁卷重帘。
索寞败荷翠减，萧疏晚□红添。
魂销天末，眉横远岫，斜挂新蟾。
谁信故人千里，此时却到眉尖。

陈亮	柳梢青
柳丝烟织。
掩映小池，鳞鳞波碧。
几片飞花，半檐残雨，长亭愁寂。
凭高望断江南，怅千里、疏烟淡日。
斗草风流，弄梅情分，教人思忆。

陈亮	浪淘沙
霞尾卷轻绡。
柳外风摇。
断虹低系碧山腰。
古往今来离别地，烟水迢迢。
归雁下平桥。
目断魂销。
夕阳无限满江皋。
杨柳杏花相对晚，各自无聊。

陈亮	浪淘沙
院落晓风酸。
春如西园。
芳英吹破玉阑干。
墙外红尘飞不到，彻骨清寒。
清浅小堤湾。
瘦竹团栾。
水光疏影有无间。
仿佛浣沙溪上见，波面云鬟。

陈亮	小重山
碧幕霞绡一缕红。
槐枝啼宿鸟，冷烟浓。
小楼愁倚画阑东。
黄昏月，一笛碧云风。
往事已成空。
梦魂飞不到，楚王宫。
翠绡和泪暗偷封。
江南阔，无处觅征鸿。

陈亮	转调踏莎行・踏莎行
洛浦尘生，巫山梦断。
旗亭烟草里，春深浅。
梨花落尽，荼䕷又绽。
天气也似，寻常庭院。
向晚情怀，十分恼乱。
水边佳丽地，近前细看。
娉婷笑语，流觞美满。
意思不到，夕阳孤馆。

陈亮	品令
潇洒林塘暮。
正迤逦、香风度。
一番天气，又添作琼枝玉树。
粉蝶无踪，疑在落花深处。
深沈庭院，也卷起、重帘否。
十分春色，依约见了，水村竹坞。
怎向江南，更说杏花烟雨。

陈亮	最高楼
春乍透，香早暗偷传。
深院落，斗清妍。
紫檀枝似流苏带，黄金须胜辟寒钿。
更朝朝，琼树好，笑当年。
花不向沈香亭上看。
树不著唐昌宫里玩。
衣带水，隔风烟。
铅华不御凌波处，蛾眉淡扫至尊前。
管如今，浑似了，更堪怜。

陈亮	青玉案
武陵溪上桃花路。
见征骑、匆匆去。
嘶入斜阳芳草渡。
读书窗下，弹琴石上，留得销魂处。
落花冉冉春将暮。
空写池塘梦中句。
黄犬书来何日许。
辋川轻舸，杜陵尊酒，半夜灯前雨。

陈亮	诉衷情
独凭江槛思悠悠。
斜日堕林邱。
鸳鸯属玉飞处，急桨荡轻舟。
红蓼岸，白苹洲。
夜来秋。
数声渔父，一曲水仙，歌断还愁。

陈亮	南乡子
风雨满苹洲。
绣阁银屏一夜秋。
当日袜尘何处去，溪楼。
怎对烟波不泪流。
天际自归舟。
浪卷涛翻一叶浮。
也似我侬魂不定，悠悠。
宋玉方悲庾信愁。

陈亮	一丛花
冰轮斜辗镜天长。
江练隐寒光。
危阑醉倚人如画，隔烟村、何处鸣榔。
乌鹊倦栖，鱼龙惊起，星斗挂垂杨。
芦花千顷水微茫。
秋色满江乡。
楼台恍似游仙梦，又疑是、洛浦潇湘。
风露浩然，山河影转，今古照凄凉。

陈亮	清平乐
银屏绣阁。
不道鲛绡薄。
嘶骑匆匆尘漠漠。
远过夕阳村落。
乱山千叠无情。
今宵遮断愁人。
两处香消梦觉，一般晓月秋声。

陈亮	渔家傲
漠漠平沙初落雁。
黄花浊酒情何限。
红日渐低秋渐晚。
听客劝。
金荷莫诉真珠满。
坐上少年差气岸。
题诗落帽从来惯。
戏马龙山当日燕。
真奇观。
尊前未觉风流远。

陈亮	丑奴儿・采桑子
黄昏山驿销魂处，枝亚疏篱。
枝亚疏离。
酝藉香风蜜打围。
隔篱鸡犬谁家舍，门掩斜晖。
门掩斜晖。
花落花开总不知。

陈亮	滴滴金
断桥雪霁闻啼鸟。
对林花、弄晴晓。
画角吹香客愁醒，见梢头红小。
团酥剪蜡知多少。
向风前、压春倒。
江嶂人烟画图中，有短篷香绕。

陈亮	七娘子
风流家世传张绪。
似灵和新种垂杨缕。
绮席词，银台奏赋。
当年梦绕蓬山路。
卖花声断蓝桥暮。
记吟鞭醉帽曾经处。
蜀郡归来，荆州老去。
心情零乱随风絮。

陈亮	醉花阴
峻极云端潇洒寺。
赋我登高意。
好景属清游，玉友黄花，谩续龙山事。
秋风满座芝兰媚。
杯酒随宜醉。
行乐任天真，一笑和同，休问无携妓。

陈亮	醉花阴
姓名未勒慈恩寺。
谁作山林意。
杯酒且同欢，不许时人，轻料吾曹事。
可怜风月於人媚。
那对花前醉。
珍重主人情，闻说当年，宴出红妆妓。

陈亮	汉宫春
雪月相投。
看一枝才爆，惊动香浮。
微阳未放线路，说甚来由。
先天一着，待辟开、多少旬头。
却引取，春工入脚，争教消息停留。
官不容针时节，做一般孤瘦，无限清幽。
随缘柳绿柳白，费尽雕锼。
疏林野水，任横斜、谁与妆修。
猛认得，些儿合处，不堪持献君侯。

陈亮	暮花天・花发沁园春
天意微悭，春工多裕，长须末後殷勤。
骨瘦挽先，肌韵恰好，花头径尺徐陈。
红黄粉紫，更牛家、姚魏为真。
留几种，蒂殢中州，异时齐顿浑身。
承平当日开多少，笙歌何限，是甚人人。
气入江南，心知芍药，仿佛前事犹存。
名品应须，认旧家，雨露方新。
成一处，蓓蕾根株，剩看诸谱纷纷。

陈亮	新荷叶
艳态远幽，谁能洁净争妍。
淡抹疑浓，肯将自在求怜。
终嫌独好，任毛嫱、西子差肩。
六郎涂涴，似和不似依然。
赫日如焚，诸馀只凭光鲜。
雨过风生，也应百事随缘。
香须道地，对一池、著甚沈烟。
根株好在，淤泥白藕如椽。

陈亮	秋兰香
未老金茎，些子正气，东篱淡伫齐芳。
分头添样白，同菊几般黄。
向闲处、须一一排行。
浅深饶间新妆。
那陶令，漉他谁酒，趁醒消详。
况是此花开後，便蝶乱无花，管甚蜂忙。
你从今、采却蜜成房。
秋英诚商量。
多少为谁，甜得清凉。
待说破，长生真诀，要饱风霜。

陈亮	汉宫春
雪满江头，怪一枝不耐，还漏微阳。
诗人越样眼浅，早自成章。
群葩如绣，到那时、争爱春长。
须知道，未通春信，是谁饱试风霜。
堪笑红炉画阁，问从来寒气，损甚容光。
枝头有花恁好，映带新妆。
寒窗愁绝，嗅清芬、不料饥肠。
都缘是，此君小异，费他万种消详。

陈亮	桂枝香
仙风透骨。
向夏叶丛中，春花重出。
骏发天香，不是世间尤物。
占些空阔闲田地，共霜轮、伴他秋实。
浅非冷蕊，深非幽艳，中无倚握。
任拈取、龙涎笃耨。
儿女子看承，万屈千屈。
做数珠见，刻画毋盐唐突。
不知几树栾团着，但口吻、非鸣云室。
是耶非也，书生见识，圣贤心术。

陈亮	水龙吟
钱王霸图成时，多应是百年遗树。
羞将高古，为渠遮映，鱼盐调度。
且向空山，趁时多事，四垂盘踞。
算兴衰坐阅，权奇磊块，世间□，□斤斧。
又见当天明圣，便弹丸、也难分土。
一番整顿，旧家草木，新来雨露。
铁石心肠，叫龙根干，亭亭天柱。
纵茯苓下结，茑萝高际，怎堪攀附。

陈亮	临江仙
五百年间非一日，可堪只到今年。
云龙欲化艳阳天。
从来耆旧传，不博地行仙。
昨夜风声何处度，典型犹在南山。
自怜不结傍时缘。
著鞭非我事，避路只渠贤。

陈亮	水龙吟
闹花深处层楼，画帘半卷东风软。
春归翠陌，平莎茸嫩，垂杨金浅。
迟日催花，淡云阁雨，轻寒轻暖。
恨芳菲世界，游人未赏，都付与、莺和燕。
寂寞凭高念远。
向南楼、一声归雁。
金钗斗草，青丝勒马，风流云散。
罗绶分香，翠绡封泪，几多幽怨。
正销魂，又是疏烟淡月，子规声断。

陈亮	洞仙歌
琐窗秋暮，梦高唐人困。
独立西风万千恨。
又檐花落处，滴碎空阶，芙蓉院，无限秋容老尽。
枯荷催欲折，多少离声，锁断天涯诉幽闷。
似蓬山去後，方士来时，挥粉泪、点点梨花香润。
断送得，人间夜霖铃，更叶落梧桐，孤灯成晕。

陈亮	虞美人
东风荡扬轻云缕。
时送萧萧雨。
水边台榭燕新归。
一口香泥湿带、落花飞。
海棠糁径铺香绣。
依旧成春瘦。
黄昏庭院柳啼鸦。
记得那人和月、折梨花。

陈亮	眼儿媚
试灯天气又春来。
难说是情怀。
寂寥聊似，扬州何逊，不为江梅。
扶头酒醒炉香灺，心绪未全灰。
愁人最是，黄昏前後，烟雨楼台。

陈亮	思佳客
花拂阑干柳拂空。
花枝绰约柳鬟松。
蝶翻淡碧低边影，莺啭浓香杪处风。
深院落，小帘栊。
寻芳犹忆旧相逢。
桥边携手归来路，踏皱残花几片红。

陈亮	浣溪沙
爽气朝来卒未阑。
可能着我屋千间。
不须拄笏望西山。
柳外霎时征马骏，沙头尽日白鸥闲。
称心容易足君欢。

陈亮	贺新郎
镂刻黄金屋。
向炎天、蔷薇水洒，净瓶儿浴。
湿透生绡裙微褪，谁把琉璃藉玉。
更管甚、微凉生熟。
磊浪星儿无著处，唤青奴、记度新翻曲。
娇不尽，ソ州竹。
一泓曲水鳞鳞蹙。
粉生红、香脐皓腕，藕双莲独。
拂掠乌云新妆晚，无奈纤腰似束。
白笃耨、霞觞浮绿。
三岛十州心在否，是天花、只怕凡心触。
才乱坠，便簌簌。

陈亮	贺新郎
昵昵骈头语。
笑黄花、重阳去也，不成分数。
倾国容华随时唤，依旧清歌妙舞。
苦未冷、都无星暑。
恰好良辰花共酒，斗尊前、见在阳台女。
朝共暮，定何许。
蓼红徙倚明汀渚。
正萧萧、迎风夹岸，淡烟微雨。
笃耨龙涎烧未也，好向儿家祝取。
是有分、分工须与。
以色事人能几好，愿衾稠、无缝休离阻。
心一片，丝千缕。

李	水调歌头
足迹半天下，家说在琼州。
往来无定，蓬头垢面任憎嫌。
挥扫笔头万字，贯穿胸中千古，不记受生年。
海角一相遇，缘契似从前。
锺离歌，吕公篆，醉张颠。
恍如赤城龙凤，来过我鲸仙。
笑我未离世网，不染个中尘土，饥食困来眠。
拟问君家祖，兜率乐天天。

李	六州歌头
高皇神武，善驾驭豪英。
攘北狄，驱群盗，命天膺。
救苍生。
奈梦绕沙漠，隔温情，屈和好，召大将，归兵柄，列枢庭。
公指汴京。
威已振河洛，不顾身烹。
失一时机会，嗟左衽吾民。
痛岳家军。
孰扶倾。
久沈冤愤，七十载，还复遇，帝王真。
表遗列，锡王号，日照临。
激士心。
始识安刘计，宁祸己，是忠臣。
我乘传，访壁垒，想精明。
英气懔然若在，仍题扁、昭揭天恩。
笑原头芳草，一死不能春。
交怨人神。

杨炎正	水调歌头
寒眼乱空阔，客意不胜秋。
强呼斗酒，发兴特上最高楼。
舒卷江山图画，应答龙鱼悲啸，不暇顾诗愁。
风露巧欺客，分冷入衣裘。
忽醒然，成感慨，望神州。
可怜报国无路，空白一分头。
都把平生意气，只作如今憔悴，岁晚若为谋。
此意仗江月，分付与沙鸥。

杨炎正	水调歌头
杖屦觅春色，行遍大江西。
访花问柳，都自无语欲成蹊。
不道七州三垒，今岁五风十雨，全是太平时。
征辔晚乘月，渔钓夜垂丝。
诗书帅，坐围玉，尘挥犀。
兴方不浅，领袖风月过花期。
只恐梅梢青子，已露调羹消息，金鼎待公归。
回首腾王阁，空对落霞飞。

杨炎正	水调歌头
父老一杯酒，争劝史君留。
可怜桃李千树，无语送归舟。
听得拈笙玉指，都把万家遗爱，吹作许离愁。
倚醉袖红湿，生怕夕阳流。
问君侯，今几日，到东州。
还家时候，次第梅已暗香浮。
只恐道间驿使，先寄调羹消息，归去总无由。
鼎铉功名了，徐赴赤松游。

杨炎正	水调歌头
买得一航月，醉卧出长安。
平堤千里过尽，杨柳绿阴间。
依约晓莺啼处，认得南徐风物，客梦恍惊残。
重到旧游所，如把画图看。
英雄事，千古意，一凭阑。
惜今老矣，无复健笔写江山。
天上人间知己，赖有使星郎宿，照映此尘寰。
准拟五湖去，为乞钓鱼竿。

杨炎正	水调歌头
把酒对斜阳，无语问西风。
胭脂何事，都做颜色染芙蓉。
放眼暮江千顷，中有离情万斛，无处落征鸿。
天在阑干角，人倚醉醒中。
千万里，江南北，浙西东。
吾生如寄，尚想三径菊花丛。
谁是中州豪杰，借我五湖舟楫，去作钓渔翁。
故园且回首，此意莫匆匆。

杨炎正	水调歌头
一笛起城角，吹破小梅愁。
东风犹未，谁遣春信到吾州。
闻得东来千骑，鼓舞儿童竹马，和气与空浮。
桃李未阴处，准拟种千头。
今太守，宋人物，晋风流。
政成谈笑，不妨高兴在南楼。
只恐蓬莱仙伯，合侍玉皇香案，难作寇恂留。
约住紫泥诏，凭轼且优游。

杨炎正	水调歌头
踏碎九街月，乘醉出京华。
半生湖海，谁念今日老还家。
独把瓦盆盛酒，自与渔樵分席，说伊政声佳。
竹马望尘去，倦客亦随车。
听熏风，清晓月，韵梅花。
人家十万，说尽炎热与咨嗟。
只恐棠阴未满，已有枫宸趣召，归路不容遮。
回首江边柳，空著旧栖鸦。

杨炎正	满江红
春入台门，又见染、柳丝新绿。
对此景，一年为寿，一番添福。
莫怪凤池颁诏晚，要教淮水恩波足。
听边民、千岁颂声中，重重祝。
堂萱茂，庭枝馥。
歌倚扇，杯持玉。
共劝君一醉，满斟醽醁。
今夜东风吹酒醒，明朝万里骑黄鹄。
向九霞、光里望宸辉，看除目。

杨炎正	满江红
笔染相思，暗题尽、朱门白壁。
动离思、春生远岸，烟销残日。
杨柳结成罗带恨，海棠染就胭脂色。
想深情、幽怨绣屏间，双。
春水绿，春山碧。
花有恨，酒无力。
对一奁愁思，九分孤寂。
寸寸锦肠浑欲断，盈盈玉泪应偷滴。
倩东风、吹雁过江南，传消息。

杨炎正	满江红
寿酒如渑，拼一醉、劝君休惜。
君不记、济河津畔，当年今夕。
万丈文章光焰里，一星飞堕从南极。
便御飞、乘兴入京华，班乡棘。
君不是，长庚白。
又不是，严陵客。
只应是，明主梦中良弼。
好把袖间经济手，如今去补天西北。
等瑶池、侍宴夜归时，骑箕翼。

杨炎正	满江红
典尽春衣，也应是、京华倦客。
都不记，麴尘香雾，西湖南陌。
儿女别时和泪拜，牵衣曾问归时节。
到归来、稚子已成阴，空头白。
功名事，云霄隔。
英雄伴，东南拆。
对鸡豚社酒，依然乡国。
三径不成陶令隐，一区未有扬雄宅。
问渔樵、学作生生涯，从今日。

杨炎正	瑞鹤仙
风光开旧眼。
正梅雪初消，柳丝新染。
楼台竞装点。
照金荷十里，珠帘齐卷。
湘弦楚管。
动香风、旌旗影转。
望云间，一点台星飞下，洞天清晚。
争看。
袖红围坐，舞翠回春，笑歌生暖。
欢声正远。
嬉游意，未容懒。
恐丝纶趣召，清都仙伯，归去朝天夜半。
倩邦人、挽取遨头，醉扶玉腕。

杨炎正	贺新郎
十日狂风雨。
扫园林、红香万点，送春归去。
独有荼䕷开未到，留得一分春住。
早杨柳、趁晴飞絮。
可奈暖埃欺昼永，试薄罗衫子轻如雾。
惊旧恨，到眉宇。
东风台榭知何处。
问燕莺如今，尚有春光几许。
可欢一年游赏倦，放得无情露醑。
为唤取、扇歌裙舞。
乞得风光远两眼，待为君、满把金杯举。
扶醉玉，伴挥麈。

杨炎正	贺新郎
梦里骖鸾驭。
望蓬莱不远，翩然被风吹去。
吹到楚楼烟月上，不记人间何处。
但疑是、蓬壶别所。
缥缈霓裳天女队，奉一仙、满把流霞举。
如唤我，醉中舞。
醉醒梦觉知何许。
问潇湘今日，谁与主盟尊俎。
无限青春难老意，拟倩管弦寄与。
待新筑沙堤稳步。
万里云霄都历遍，却依前、流水桃源路。
留此笔，为君赋。

杨炎正	念奴娇
汉天云静，望一星飞过，湘南湘北。
当是郴山猿鹤梦，唤起日边消息。
羽扇纶巾，浩然乘兴，此意无人识。
扁舟千里，但闻清夜横笛。
记得天上人间，去年今日，曾作称觞客。
明月风烟依旧似，只觉蓬莱悬隔。
更恐明朝，诏黄飞下，趣驾冲霄翼。
衮衣剑履，望公长在南极。

杨炎正	念奴娇
杏花杨柳，对东风染尽、一年春色。
弹压烟光三万顷，谁识清都仙伯。
夜泛银潢，手移星纬，飞堕从天阙。
御风乘兴，偶然身到乡国。
二年人乐升平，舞台歌榭，处处红牙拍。
寿酒千觞斟不尽，一醉何妨今夕。
更约明年，凤凰迟上，去作称觞客。
梅花折得，赠君调鼎消息。

杨炎正	洞仙歌
芙蓉开了，春未江梅透。
小小东风弄晴昼。
把万家和气，吹入笙歌，炉熏里，都与慈闱做寿。
黄堂今日贵，自著莱衣，捧劝金船十分酒。
愿从今，江海上，日日韶华桃李迳，总为人间种就。
但看取、天边老人星，有一点台星，共光南斗。

杨炎正	洞仙歌
带湖佳处，仿佛真蓬岛。
曾对金樽伴芳草。
见桃花流水，别是春风，笙歌里，谁信东君曾老。
功名都莫问，总是神仙，买断风光镇长好。
但如今，经国手，袖里偷闲，天不管、怎得关河事了。
待貌取、精神上凌烟，却旋买扁舟，归来闻早。

杨炎正	鹊桥仙
思归时节，乍寒天气，总是离人愁绪。
夜来无奈被西风，更吹作、一帘秋雨。
征衫拂泪，阑干倚醉，羞对黄花无语。
寄书除是雁来时，又只恐、书成雁去。

杨炎正	鹊桥仙
筑成台榭，种成花柳，更又教成歌舞。
不知谁为带湖仙，收拾尽、壶天风露。
闲中得味，酒中得趣，只恐天还也妒。
青山纵买万千重，遮不断、诏书来路。

杨炎正	蝶恋花
离恨做成春夜雨。
添得春江，划地东流去。
弱柳系船都不住。
为君愁绝听鸣橹。
君到南徐芳草渡。
想得寻春，依旧当年路。
後夜独怜回首处。
乱山遮隔无重数。

杨炎正	蝶恋花
点检笙歌多酿酒。
不放东风，独自迷杨柳。
院院翠阴停永昼。
曲栏随处堪垂手。
昨日解酲今夕又。
消得情怀，长被春僝僽。
门外马嘶人去後。
乱红不管花消瘦。

杨炎正	蝶恋花
万点飞花愁似雨。
峭杀轻寒，不会留春住。
满地乱红风扫聚。
只教燕子衔将去。
独倚阑干闲自觑。
深院无人，行到无情处。
帘外丝丝杨柳舞。
又还装点人情绪。

杨炎正	千秋岁
五云缥缈。
朝退金门晓。
归未稳，传宣到。
龙楼陪夕宴，凤沼吟春草。
人间世，谁知自有蓬莱岛。
一杯宜劝了。
换得天颜笑。
人不老，春长好。
从今千百岁，总是中书考。
瑶池会，金盘剩荐安期枣。

杨炎正	玉人歌
风西起。
又老尽篱花，寒轻香细。
漫题红叶，句里意谁会。
长天不恨江南远，苦恨无书寄。
最相思，盘桔千枚，脍鲈十尾。
鸿雁阻归计。
算愁满离肠，十分岂止。
倦倚阑干，顾影在天际。
凌烟图画青山约，总是浮生事。
判从今，买取朝醒夕醉。

杨炎正	点绛唇
邂逅开尊，眼中有个人纤软。
袖罗轻转。
玉腕回春暖。
韵处无多，只恼人肠断。
词将半。
近前相劝。
扑扑清香满。

杨炎正	点绛唇
水载离怀，暮帆吹月寒欺酒。
楚梅春透。
忍放持杯手。
莫唱阳关，免湿盈盈袖。
君行後。
那人消瘦。
不恼诗肠否。

杨炎正	秦楼月・忆秦娥
东风寂。
垂杨舞困春无力。
春无力。
落红不管，杏花狼籍。
断肠芳草萋萋碧。
新来怪底相思极。
相思极。
冷烟池馆，又将寒食。

杨炎正	浣溪沙
杨柳笼烟袅嫩黄。
桃花蘸水染红香。
薄罗衫子日初长。
饮尽东风三百盏，醉来愁断几回肠。
教人独自遣风光。

杨炎正	浣溪沙
三迳闲情傲落霞。
五湖高兴不浮家。
自斟北斗浸丹砂。
闲把胸中千涧壑，撰成醉处一生涯。
雪楼风月篆岗花。

杨炎正	桃源忆故人
尊前未语眉先皱。
只把横波斜溜。
此意问春知否。
蝶困蜂儿瘦。
呷丁些来酒。
越会把人。
有个约伊时候。
梦里来相就。

杨炎正	踏莎行
宿鹭栖身，飞鸿点泪，不堪更是重阳到。
一襟无处著凄凉。
倚阑堪尽斜阳倒。
瘦减难丰，悲伤易老，淡觞消得黄花笑。
画眉人去玉篦存，浓愁如黛凭谁扫。

杨炎正	减字木兰花
月明如昼。
占断小楼供把酒。
入眼人人。
如月精神更有情。
大家休睡。
留到天明和月醉。
生怕醒来。
月到波心忆酒媒。

杨炎正	生查子
金莲照夜红，玉腕扶春碧。
曲妙遏云行，人好欺花色。
欢生酒面浓，笑染炉香湿。
饮尽十玻璃，月堕东方白。

杨炎正	柳梢青
生紫衫儿。
影金领子，著得偏宜。
步稳金莲，香熏纨扇，舞转花枝。
捧杯更著。
唱一个、新行耍词。
玉骨冰肌，好天良夜，怎不怜伊。

杨炎正	相见欢
江湖万里征鸿。
再相逢。
多少风烟摸在、笑谈中。
歌裙醉。
罗巾泪。
别愁浓。
瘦减腰围不碍、带金重。

杨炎正	诉衷情
露珠点点欲团霜。
分冷与纱窗。
锦书不到肠断，烟水隔茫茫。
征燕尽，塞鸿翔。
睇风樯。
阑干曲处，又是一番，倚尽斜阳。

杨炎正	满江红
豹尾班中，谁一似、神仙冠玉。
认得是、当年唱第，斗间星宿。
万卷平生都看了，如今地无书读。
向云霄、去路有行堤，沙新筑。
黄封酒，生朝禄。
金缕唱，生朝曲。
且通宵一醉，剩裁红烛。
待做太平真宰相，黑头坐对三槐绿。
问恁时、犹有甚除书，长生。

俞灏	点绛唇
欲问东君，为谁重到江头路。
断桥薄暮。
香透溪云渡。
细草平沙，愁入凌波步。
今何许。
怨春无语。
片片随流水。

连久道	清平乐
阵鸿惊处。
一网沈江渚。
落叶乱风和细雨。
拨棹不如归去。
芦花轻泛微澜。
蓬窗独自清闲。
一觉游仙好梦，任它竹冷松寒。

赵师	减字木兰花
江南春早。
春到南枝花更好。
不比寻常。
深著胭脂学弄妆。
寿阳开宴。
拂拂红霞生酒面。
从此溪桥。
步障翻腾著绛绡。

宋先生	苏幕遮
气随神，神随气。
神气相随，透入泥丸里。
长把金关牢锁闭。
捉得金晶，暗地添欢喜。
下辛勤，须发志。
十二时中，莫把工夫弃。
阴尽阳全神出体。
功行成时，名列神仙位。

宋先生	丑奴儿・采桑子
真人本是凡人做，悟者何难。
名利如山。
隔断神仙路往还。
谢师指教生死限，长在心间。
长在心间。
十二时中不暂闲。

宋先生	沁园春
速速修行，惜取身中，无价□珍。
把金乌玉兔，炉中炼用，阴阳造化，养就阳神。
虎啸龙吟丹田里，顶内时时仙乐声。
泥丸里，烹煎水火，铅汞成真。
夜来端坐澄心神。
见真人颜貌新。
用河车搬载，充开牛斗，星辰洁皎，光射分明。
服了刀圭功成後，自知道、仙班有姓名。
诸仙请，待玉皇宣至，朝拜三清。

宋先生	武陵春
七返还丹人怎晓，晓後有何难。
夜静存神向内观。
神水满泥丸。
搬运金精无夜昼，呼吸不曾闲。
功行成时出世寰。
名姓列仙班。

宋先生	武陵春
虎绕龙蟠功最妙，交会在丹田。
炉鼎烹煎火自然。
日月炼为先。
认取坎离为造化，真气要还源。
向已澄静坐内观。
九转炼成丹。

宋先生	丑奴儿・采桑子
河车怎敢停留住，搬入泥丸。
水火烹煎。
一粒丹砂炼汞铅。
金丹大药人人有，只要心坚。
休说闲言。
不走阳精便是仙。

宋先生	丑奴儿・采桑子
因师传说朝元理，昼夜功勤。
炼煅成真。
偷得阴阳共半斤。
壶中天地何曾夜，四季长春。
洞里光阴。
交我如何与世论。

宋先生	丑奴儿・采桑子
夜来子後披衣坐，心定神清。
见个真人。
脸似胭脂体似银。
炉中火焰炎炎起，紫气腾腾。
一粒丹成。
管取飞升上帝京。

宋先生	太常引
金丹只在自身中。
真水火、炼成功。
因遇吕仙公。
识返本、还元祖宗。
阳全阴尽，神光现处，认得自真容。
名姓列仙宫。
已跳出、乾坤世笼。

宋先生	点绛唇
二气工夫，河车搬入昆仑脑。
世人谁晓。
此是玄元道。
存得阳精，年老身不老。
三田饱。
行动都了。
拂袖游蓬岛。

宋先生	点绛唇
这个工夫，因师传授知元祖。
论甚子午。
说甚龙和虎。
只在目前，明有神仙路。
速修取。
有朝归去。
消了阴司簿。

宋先生	捣练子
真水火，谢师传。
黑铅红汞鼎中煎。
现神光，满目前。
丹砂就，是神仙。
金鼎捉住寿同天。
待功成，玉帝宣。

宋先生	临江仙
说甚坎离龙共虎，休言火候周天。
阳精不走自神全。
双关明有路，直上至泥丸。
牢锁金关并玉户，日魂月魄烹煎。
三宫都满体牢坚。
阳神朝上帝，永劫作天仙。

宋先生	丑奴儿・采桑子
金公本是乾家子，住在坤宫。
真虎真龙。
吃尽三尸及九虫。
丹砂锻炼泥丸里，赫赫长红。
一日成功。
直见三清太上公。

宋先生	浪淘沙
我有一张琴。
随坐随行。
无弦胜似有弦声。
欲对人前弹一曲，不遇知音。
夜静响琤轰。
神鬼俱惊。
惊天动地若雷鸣。
只候功成归去後，携向蓬瀛。

张	念奴娇
绿云影里，把明霞织就，千重文绣。
紫腻红娇扶不起，好是未开时候。
半怯春寒，半便晴色，养得胭脂透。
小亭人静，嫩莺啼破清昼。
犹记携手芳阴，一枝斜戴，娇艳波双秀。
小语轻怜花总见，争得似花长久。
醉浅休归，夜深同睡，明日还相守。
免教春去，断肠空欢诗瘦。

张	水调歌头
孤棹溯霜月，远过阖闾城。
系船杨柳桥畔，吹袖晚寒轻。
百尺层台重上，万事红尘一梦，回首几周星。
风调信衰减，亲旧总雕零。
认群峰，寻四塔，半烟横。
平生感慨，况逢佳处辄销凝。
休说当时雕辇，不见後来游鹿，斜照水空明。
猛把画阑拍，飞雁两三声。

张	水调歌头
忠肝贯日月，浩气抉云霓。
诗书名帅，谈笑果胜棘门儿。
牛弩旁穿七札，虎将分行十道，先解近城围。
一骑夜飞火，捷奏上天墀。
畅皇威，宣使指，领全师。
襄阳耆旧，请公直过洛之西。
箪食欢呼迎处，已脱毡裘左衽，远著旧藏衣。
笳鼓返京阙，风采震华夷。

张	木兰花慢
喜秋回霁宇，倩凉露、洗炎飙。
被鹊误仙盟，经年恨阻，银汉迢迢。
牛闲更停弄杼，趁佳期、华幄傍星桥。
授玉鸾骞雾霭，赠绡龙戏花娇。
欢娱回首是明朝。
未别已魂销。
想翠轭珠轮，归途望断，斗转斜勺。
人间易离易遇，尽胜如、天上各云霄。
携去一梳水月，巧楼犹醉笙箫。

张	木兰花慢
年年三月二，是居士、始生朝。
念绿鬓功名，初心已负，难报劬劳。
天留帝城胜处，汇平湖、远岫碧。
竹色诗书燕几，柳阴桃杏横桥。
西邻东舍不难招。
大半是渔樵。
任翁媪欢呼，儿孙歌笑，野具村醪。
醉来便随鹤舞，看清风、送月过松梢。
百岁因何快乐，尽从心底逍遥。

张	木兰花慢
驾飙车直上，绛衣惹、彩云轻。
过宝树千峰，东逾绿海，宫殿峥嵘。
檐楹万花灿倚，映阶层、十二总雕琼。
剑佩簪裳卫肃，序班真辅仙卿。
瑶京。
谁解有神升。
为密授玄经。
拜九光霞里，轮金日耀，丹篆符明。
龙鸾再催羽仗，报帝皇、新御紫阳城。
归路梅花弄玉，数声月冷风清。

张	水龙吟
这番真个休休，梦中深谢仙翁教。
浮生幻境，向来识破，那堪又老。
苦我身心，顺他眼耳，思量颠倒。
许多时打哄，鲇鱼上竹，被人弄、知多少。
解放微官系缚，似笼槛、猿归林草。
云山有约，儿孙无债，为谁烦恼。
自古高贤，急流勇退，直须闻早。
把忧煎换取，长伸脚睡，大开口笑。

张	祝英台近
暖风回，芳意动，吹破冻云凝。
春到南湖，检校旧花径。
手栽一色红梅，香笼十亩，忍轻负、酒肠诗兴。
小亭凭。
几多月魄□□，重重乱林影。
却忆年时，同醉正同咏。
问公白玉堂前，何如来听，玉龙喷、碧溪烟冷。

张	满江红
玉照梅开，三百树、香云同色。
光摇动、一川银浪，九霄珂月。
幸遇勋华时世好，欢娱况是张灯夕。
更不邀、名胜赏东风，真堪惜。
盘诰手，春秋笔。
今内相，斯文伯。
肯闲纡轩盖，远过泉石。
奇事人生能几见，清尊花畔须教侧。
到凤池、却欲醉鸥边，应难得。

张	满江红
公为时生，才真是、禁中颇牧。
擎天手、十年犹在，未应藏缩。
说项无人堪欢息，瞻韩有意应恢复。
用真儒、同建太平功，心相属。
忠与孝，荣和辱。
武昌柳，南湖竹。
一箪瓢非欠，万锺非足。
知命何曾怀喜愠，轻身岂为干名禄。
看可汗生缚洗烟尘，机神速。

张	汉宫春
城畔芙蓉，爱吹晴映水，光照园庐。
清霜乍雕岸柳，风景偏殊。
登楼念远，望越山、青补林疏。
人正在，秋风亭上，高情远解知无。
江南久无豪气，看规恢意概，当代谁如。
乾坤尽归妙用，何处非予。
骑鲸浪海，更那须、采菊思鲈。
应会得，文章事业，从来不在诗书。

张	烛影摇红
宿雨初乾，舞梢烟瘦金丝袅。
嫩云扶日破新晴，旧碧寻芳草。
幽径兰芽尚小。
怪今年、春归太早。
柳塘花院，万朵红莲，一宵开了。
梅雪翻空，忍教轻趁东风老。
粉围香阵拥诗仙，战退春寒峭。
现乐歌弹闹晓。
宴亲宝、团栾同笑。
醉归时候，月过珠楼，参横蓬岛。

张	贺新郎
看了梅花去。
要东风、攀翻飞雪，与君同赋。
海内从来天际眼，一笑平窥千古。
待翦尽、烛花红吐。
久矣南湖无此客，似乔松、万丈凌霄举。
飞唾，扫尘土。
承平气象森眉宇。
想天家、骖鸾洞里，细烟冰雾。
我亦秦关归未得，谁念干将醉扶。
拼良夜、横冠屦。
莫欢潇湘居尚远，拥戎轺万骑鸣笳鼓。
云正锁，汴京路。

张	贺新郎
邂逅非专约。
记当年、林堂对竹，艳歌春酌。
一笑乘鸾明月影，馀事丹青麟阁。
待宇宙、长绳穿却。
念我中原空有梦，渺风尘、万里迷长乐。
愁易老，欠灵药。
别来几度霜天鹗。
压纷纷、吞腥啄腐，狗偷乌攫。
东晋风流兼慷慨，公自阳春有脚。
妙悟处、不存毫发。
何日相从云水去，看精神峭紧芝田鹤。
书壮语，遍岩壑。

张	瑞鹤仙
喜浓寒乍退。
风共日、已作深春天气。
轻车载歌吹。
选名坊闲玩，落梅李。
无端雨细。
动清愁、聊成浅醉。
怅年时、携手同来，笑里绣帘斜倚。
佳节匆匆又至。
抚事惊心，忍堪重记。
阑情倦意。
行不是，坐不是。
闷归来，已早游人回尽，灯暗重门欲闭。
念欢娱、最是今宵，怎知恁地。

张	八声甘州
领千岩万壑岂无人，惟欠稼轩来。
正松梧秋到，旌旗风动，楼观雄开。
俯槛何劳一笑，瀚海荡纤埃。
馀事了凫骛，闲命尊。
江左风流旧话，想登临浩叹，白骨苍苔。
把龙韬藏去，游戏且蓬莱。
念乡关、偏怜霜鬓，爱盛名、何似展真才。
怀公处，夜深凝望、云汉星回。

张	八声甘州
对黄花犹自满庭开，那恨过重阳。
凭阑干醉袖，依依晚日，飘动寒香。
自叹平生豪纵，歌笑几千场。
白发欺人早，多似清霜。
谁信心情都懒，但禅龛道室，黄卷僧床。
把偎红调粉，抛掷向他芳。
□唤汝、东山归去，正灯明、松户竹篱旁。
关门睡，尽教人道，痴钝何妨。

张	江城子
飞来冰雪冷无声。
可中庭。
骨毛清。
卧看东南，和露两三星。
蓦地神游天上去，呼彩凤，驾云骈。
望舒宫殿玉峥嵘。
桂千层。
宝香凝。
捣药仙童，邀我论长生。
一笑归来人未睡，花送影，上窗棂。

张	渔家傲
拂拂春风生草际。
新晴万景供游戏。
鸥鹭飞来斜照里。
金和翠。
分明画出真山水。
遮个渔翁无愠喜。
乾坤都在乌蓬底。
一曲高歌千古意。
闲来睡。
从教月到花汀外。

张	八声甘州
叹流光迅景，百年间、能醉几中秋。
正凄蛩响砌，惊乌翻树，烟淡苹洲。
谁唤金轮出海，不带一云浮。
才上青林顶，俄转珠楼。
人老欢情已减，料素娥信我，不为闲愁。
念几番清梦，常是故乡留。
倩风前、数声横管，叫玉鸾、骑向碧空游。
谁能顾，黍炊荣利，蚁战仇雠。

张	木兰花慢
清明初过後，正空翠、霭晴鲜。
念水际楼台，城隅花柳，春意无边。
清时自多暇日，看连镳、飞盖拥群贤。
朱邸横经满坐，紫微渊思如泉。
高情那更属云天。
语笑杂歌弦。
向啼鴂声中，落红影里，忍负芳年。
浮生转头是梦，恐他时、高会却难全。
快意淋浪醉墨，要令海内喧传。

张	念奴娇
东吴名胜，有高楼直在，浮云齐处。
十二阑干邀远望，历历斜阳烟树。
香径人稀，廊山绕，往事今何许。
一天和气，为谁吹散疏雨。
知是兰省星郎，朱轮森戟，与风光为主。
暇日登携多雅致，容我追随临赋。
小宴重开，晚寒初劲，还下危梯去。
烛花红坠，瑞堂犹按歌舞。

张	兰陵王
蓼汀侧。
朝霭依依弄色。
知何许、湘女淡妆，羽节飞来带秋碧。
轻裙素绡织。
谁与明竞饰。
无言处、相与溯回，应有柔情正堆积。
当年驻香。
记草媚罗裙，波映文席。
□□□□□□摘。
□□□□□，□□□□，斜阳返照暮雨湿。
爱天际凉入。
愁寂。
念畴昔。
谩太华峰顶，幽梦寻觅。
尔今两鬓如花白。
但一线才思，半星心力。
新词奇句，便做有，怎道得。

张	乌夜啼
晓来闲立回塘。
一襟香。
玉飐云松风外、数枝凉。
相并浑如私语，恼人肠。
飞去方知白鹭、在花旁。

张	如梦令
野菊亭亭争秀。
闲伴露荷风柳。
浅碧小开花，谁摘谁看谁嗅。
知否。
知否。
不入东篱杯酒。

张	失调名
翠鬓佩明珂。
度纹波。
亲到曾入梦，听云和。
洞庭香、随月影来过。
无尘土、敢涴弓罗。
正似梦时风韵、更娇多。

张	风入松
芳丛簇簇水滨生。
勾引午风清。
六花大似天边雪，又几时、雪有三层。
明艳射回蜂翅，净香熏透蝉声。
晚檐人共月同行。
疏影动银屏。
指尖轻拈都如玉，听画栏、高啭流莺。
道是花枝比得，不成花也多情。

张	蓦山溪
抚连吟就，檐葡还曾赋。
相伴更无花，倦炉熏、日长难度。
柔桑叶里，玉碾小芙蕖，生竺国，长闽山，移向玉城住。
池亭竹院，宴坐冰围处。
绿绕百千丛，夜将阑、争开迎露。
煞曾评论，娇媚胜江梅，香称月，韵宜风，消尽人间暑。

张	菩萨蛮
层层细剪冰花小。
新随荔子云帆到。
一露一番开。
玉人催卖栽。
爱花心未已。
摘放冠儿里。
轻浸水晶凉。
一窝云影香。

张	贺新郎
桂隐传杯处。
有风流、千岩韵胜，太丘遗绪。
玉季金昆霄汉侣，平步鸾坡挥麈。
莫便驾、飞帆烟渚。
云动精神衡岳去，向君山、帝乐锵韶濩。
兰艺畹，吊湘楚。
南湖老矣无襟度。
但尊前、踉跄醉影，帽花颠仆。
只恐清时专文教，犹贷阴山狂虏。
卧锦帐、貔貅钲鼓。
忠烈前勋赍万恨，望神都、魏阙奔狐兔。
呼翠袖，为君舞。

张	柳梢青
天远山围，龙蟠淡霭，虎踞斜晖。
几度功名，几番成败，浑似鸥飞。
楼台一望凄迷。
算到底、空争是非。
今夜潮生，明朝风顺，且送船归。

张	鹧鸪天
御路东风拂翠衣。
卖灯人散烛笼稀。
不知月底梅花冷，只忆桥边步袜归。
闲梦淡，旧游非。
夜深谁在小帘帏。
罘罳儿下围炉坐，明处行人立地时。

张	宴山亭・燕山亭
幽梦初回，重阴未开，晓色吹成疏雨。
竹槛气寒，蕙畹声摇，新绿暗通南浦。
未有人行，才半启、回廊朱户。
无绪。
空望极霓旌，锦书难据。
苔径追忆曾游，念谁伴、秋千采绳芳柱。
犀奁黛卷，凤枕云孤，应也几番凝伫。
怎得伊来，花雾绕、小堂深处。
留住。
直到老、不教归去。

张	柳梢青
千丈风漪。
霁光明处，花柳高低。
箫鼓声中，宝钗遥认，兰棹交驰。
贪呆觑著帘儿。
不好价、伊家怎知。
便是重来，真情厮向，难似当时。

张	朝中措
先生心地等空虚。
行处幻仙都。
点缀玲珑花柳，翻腾窈窕规模。
三杯两盏，五言十字，迟老工夫。
受用南湖风月，何须更到西湖。

刘过	沁园春
玉带猩袍，遥望翠华，马去似龙。
拥貂蝉争出，千宫鳞集，貔貅不断，万骑云从。
细柳营开，团花袍窄，人指汾阳郭令公。
山西将，算韬钤有种，五世元戎。
旌旗蔽满寒空。
鱼阵整、从容虎帐中。
想刀明似雪，纵横脱鞘，箭飞如雨，霹雳鸣弓。
威憾边城，气吞胡虏，惨淡尘沙吹北风。
中兴事，看君王神武，驾驭英雄。

刘过	沁园春
缓辔徐驱，儿童聚欢，神仙画图。
正芹塘雨过，泥融路软，金莲自策，小小蓝舆。
傍柳题诗，穿花劝酒，嗅蕊攀条得自如。
经行处，有苍松夹道，不用传呼。
清泉怪石盘纡。
信风景江淮各异殊。
记东坡赋就，沙笼素壁，西山句好，帘卷晴珠。
白玉堂深，黄金印大，无此文君载後车。
挥毫罢，看淋漓雪壁，真草行书。

刘过	沁园春
古岂无人，可以似吾，稼轩者谁。
拥七州都督，虽然陶侃，机明神鉴，未必能诗。
常衮何如，羊公聊尔，千骑东方侯会稽。
中原事，纵匈奴未灭，毕竟男儿。
平生出处天知。
算整顿乾坤终有时。
问湖南宾客，侵寻老矣，江西户口，流落何之。
尽日楼台，四边屏幛，目断江山魂欲飞。
长安道，奈世无刘表，王粲畴依。

刘过	沁园春
问讯竹湖，竹如之何，如何未归。
道吴山越水，无非佳处，来无定止，去亦何之。
莫是秋来，未能忘耳，心与孤云相伴飞。
愁无奈，但北窗寄傲，南涧题诗。
人生万事成痴。
算世上久无公是非。
恨云台突兀，无君子者，雪堂寥落，有美人兮。
疏雨梧桐，微云河汉，钟鼎山林无限悲。
阳山县，是昌黎误汝，汝误昌黎。

刘过	沁园春
一剑横空，飞过洞庭，又为此来。
有汝阳者，唱名殿陛，玉川公子，开宴尊。
四举无成，十年不调，大宋神仙刘秀才。
如何好，将百千万事，付两三杯。
未尝戚戚于怀。
问自古英雄安在哉。
任钱塘江上，潮生潮落，姑苏台畔，花谢花开。
盗号书生，强名举子，未老雪从头上催。
谁羡汝，拥三千珠履，十二金钗。

刘过	沁园春
玉带金鱼，绿鬓朱颜，神仙画图。
把擎天柱石，空留绿野，济川舟楫，闲舣西湖。
天欲安刘，公归重赵，许大元勋谁得如。
平章处，看人如伊吕，世似唐虞。
不须别样规模。
但收揽人才多用儒。
况自昔军中，胆能寒虏，而今胸次，气欲吞胡。
紫府真人，黑头元宰，收敛神功寂似无。
归来好，正芝香枣熟，鹤瘦松臞。

刘过	沁园春
斗酒彘肩，风雨渡江，岂不快哉。
被香山居士，约林和靖，与东坡老，驾勒吾回。
坡谓西湖，正如西子，浓抹淡妆临镜台。
二公者，皆掉头不顾，只管衔杯。
白云天竺飞来。
图画里、峥嵘楼观开。
爱东西双涧，纵横水绕，两峰南北，高下云堆。
逋曰不然，暗香浮动，争似孤山先探梅。
须晴去，访稼轩未晚，且此俳徊。

刘过	沁园春
柳思花情，湖山应怪，先生又来。
想旧时谈舌，依然解使，六丁奔走，驱斥风雷。
翠袖传觞，金貂换酒，痛饮何妨三百杯。
人间世，算谪仙去後，谁是天才。
碧窗画鼓船斋。
胸次与乾坤一样开。
试云间招手，下呼馀子，逡巡去矣，但觉尘埃。
若是花时，无风无雨，一日须来一百回。
教人道，看玉山自倒，不用相推。

刘过	沁园春
万马不嘶，一声寒角，令行柳营。
见秋原如掌，枪刀突出，星驰铁骑，阵势纵横。
人在油幢，戎韬总制，羽扇从容裘带轻。
君知否，是山西将种，曾系诗盟。
龙蛇纸上飞腾。
看落笔四筵风雨惊。
便尘沙出塞，封侯万里，印金如斗，未惬平生。
拂拭腰间，吹毛剑在，不斩楼兰心不平。
归来晚，听随军鼓吹，已带边声。

刘过	沁园春
画鹢凌风，红旗翻雪，灵鼍震雷。
叹沈湘去国，怀沙吊古，江山凝恨，父老兴哀。
正直难留，灵修已化，三户真能存楚哉。
空江上，但烟波渺渺，岁月洄洄。
持杯。
西眺徘徊。
些千载忠魂来不来。
谩争标夺胜，鱼龙喷薄，呼声贾勇，地裂山摧。
香黍缠丝，宝符插艾，犹有樽前儿女怀。
兴亡事，付浮云一笑，身在天涯。

刘过	沁园春
自注铜瓶，作梅花供，尊前数枝。
说边头旧话，人生消得，几番行役，问我何之。
小队红旗，黄金大印，直待封侯知几时。
杯行处，且淋漓一醉，明日东西。
如椽健笔鸾飞。
还为写春风陌上词。
便平生豪气，销磨酒里，依然此乐，儿辈争知。
霜重貂裘，夜寒如水，饮到月斜犹未归。
仙山路，有笙簧度曲，声到琴丝。

刘过	沁园春
万里湖南，江山历历，皆吾旧游。
看飞凫仙子，张帆直上，周郎赤壁，鹦鹉汀洲。
吸尽西江，醉中横笛，人在岳阳楼上头。
波涛静，泛洞庭青草，重整兰舟。
长沙会府风流。
有万户娉婷帘玉钩。
恨楚城春晚，岸花墙燕，还将客送，不与人留。
且唤阳城，更招元结，摩抚之馀歌咏休。
心期处，算世间真有，骑鹤扬州。

刘过	沁园春
一别三年，一日三秋，庶几见之。
念丹霞秋冷，风巾雾屦，五湖春暖，雨笠烟蓑。
山水光中，要人携手，独欠金华俞紫芝。
谁知道，向酴醾香里，杯酒同持。
油然川泳云飞。
但口不能言心自知。
便狂敲铜斗，我歌君和，醉拈如意，我舞君随。
风韵如君，岂堪言别，别後如之何勿思。
须金玉，再相逢莫负，芷约兰期。

刘过	沁园春
一笛横风，稳转船头，系楫大江。
还有人争说，鸣琴手段，教侬重吐，锦绣肝肠。
不复少年，插花槌鼓，雅意在乎云水乡。
阳关泪，笑琼姬犹恋，奇俊王郎。
谈兵齿颊冰霜。
有万户侯封何用忙。
借烟霞且作，诗中队仗，鹭鹓已是，归日班行。
收敛平生，筹边胸次，以酒浇之书传香。
消凝处，怕三更枕上，疏雨潇湘。

刘过	沁园春
销薄春冰，碾轻寒玉，渐长渐弯。
见凤鞋泥污，偎人强剔，龙涎香断，拨火轻翻。
学抚瑶琴，时时欲翦，更掬水鱼鳞波底寒。
纤柔处，试摘花香满，镂枣成班。
时将粉泪偷弹。
记绾玉曾教柳傅看。
算恩情相著，搔便玉体，归期暗数，画遍阑干。
每到相思，沈吟静处，斜倚朱唇皓齿间。
风流甚，把仙郎暗掐，莫放春闲。

刘过	沁园春
洛浦凌波，为谁微步，轻尘暗生。
记踏花芳径，乱红不损，步苔幽砌，嫩绿无痕。
衬玉罗悭，销金样窄，载不起、盈盈一段春。
嬉游倦，笑教人款捻，微褪些跟。
有时自度歌声。
悄不觉、微尖点拍频。
忆金莲移换，文鸳得侣，绣茵催衮，舞凤轻分。
懊恨深遮，牵情半露，出没风前烟缕裙。
知何似，似一钩新月，浅碧笼云。

刘过	水调歌头
春事能几许，密叶著青梅。
日高花困，海棠春暖想都开。
不惜春衣典尽，只怕春光归去，片片点苍苔。
能得几时好，追赏莫俳徊。
雨飘红，风换翠，苦相催。
人生行乐，且须痛饮莫辞杯。
坐则高谈风月，醉则恣眠芳草，醒後亦佳哉。
湖上新亭好，何事不曾来。

刘过	水调歌头
弓剑出榆塞，铅椠上蓬山。
得之浑不费力，失亦匹如闲。
未必古人皆是，未必今人俱错，世事沐猴冠。
老子不分别，内外与中间。
酒须饮，诗可作，铗休弹。
人生行乐，何自催得鬓毛斑。
达则牙旗金甲，穷则蹇驴破帽，莫作两般看。
世事只如此，自有识鸮鸾。

刘过	水调歌头
文采汉机轴，人物晋风流。
丈夫有此，便可谈笑觅封侯。
试问湘南水石，今古阅人多矣，曾见此公不。
名姓出天上，声誉塞南州。
斩楼兰，擒颉利，志须酬。
青衫何事，犹在楚尾与吴头。
闻道长安灞水，尽是三槐风月，好奉板舆游。
此曲为君寿，为我唤歌喉。

刘过	念奴娇
知音者少，算乾坤许大，著身何处。
直待功成方肯退，何日可寻归路。
多景楼前，垂虹亭下，一枕眠秋雨。
虚名相误，十年枉费辛苦。
不是奏赋明光，上书北阙，无惊人之语。
我自匆忙天未许，赢得衣裾尘土。
白壁追欢，黄金买笑，付与君为主。
莼鲈江上，浩然明日归去。

刘过	念奴娇
并肩楼上，小阑干、犹记年时凭处。
百岁光阴弹指过，消得几番寒暑。
鹊去桥空，燕飞钗在，不见穿针女。
老怀凄断，夜凉知共谁诉。
不管天上人间，秋期月影，两处相思苦。
闲揭纱窗人未寝，泪眼不曾晴雨。
花落莲汀，叶喧梧井，孤雁应为侣。
浩歌而已，一杯长记时序。

刘过	糖多令・唐多令
芦叶满汀洲。
塞沙带浅流。
二十年、重过南楼。
柳下系舟犹未稳，能几日、又中秋。
黄鹤断矶头。
故人今不在。
旧江山，浑是新愁。
欲买桂花同载酒，终不是、少年游。

刘过	满江红
猎猎风蒲，画船转、碧湾沙浦。
都不是、蓼汀桃岸，橘州梅渚。
指点山公骑马地，经由羊祜登山处。
悄一如、人在水晶宫，销烦暑。
薰风动，帘旌举。
秦筝奏，凌波舞。
拼冰壶沈醉，晚凉归去。
侵岸一篙杨柳浪，过云几点荷花雨。
倚楼人、十里凭阑干，神仙侣。

刘过	满江红
敌面风轻，一两点、海棠微雨。
春总在、英雄元帅，晓来游处。
楼阁万家帘幕卷，江郊十里旌旗驻。
有黄鹂、百舌啭新声，垂杨舞。
寒食近，喧箫鼓。
车马闹，铜路。
尽不妨沈醉，与花为主。
风韵可将图画比，笑谈尽是惊人语。
问何如、邹湛岘山头，陪羊祜。

刘过	满江红
霜树啼鸦，梅欲放、小春清晓。
庆初度、佩环风外，笑声云表。
一柱独擎梁栋重，十年整顿乾坤了。
种春风、桃李满人间，知多少。
功甚大，心常小。
居廊庙，思耕钓。
奈华夷休戚，系王颦笑。
盟府山河书带砺，成周师保须周召。
看貂蝉、绿鬓本天人，真难老。

刘过	谒金门
归不去。
船泊早春梅渚。
试听玉人歌白苎。
行云无觅处。
翦烛写诗无语。
漠漠寒生窗户。
明日短篷眠夜雨。
宝钗留半股。

刘过	谒金门
秋兴恶。
愁怯罗衾风弱。
雨线垂垂晴又落。
轻烟笼翠箔。
休道旅怀萧索。
生怕香浓灰薄。
桂子莫教孤酒约。
诗情浑落魄。

刘过	贺新郎
倦舞轮袍後。
正鸾慵凤困，依然怨新怀旧。
别有艳妆来执乐，春笋微揎罗袖。
试一曲、琅初奏。
莫放珠帘容易卷，怕人知、世有梨园手。
钗玉冷，钏金瘦。
烛花对翦明於昼。
画堂深、屏山掩翠，炭红围兽。
错认佩环犹未是，依约雏莺啭柳。
任箭滴、铜壶银漏。
一片雄心天外去，为声清、响彻云霄透。
人醉也，尚呼酒。

刘过	贺新郎
院宇重重掩。
醉沈沈、亭阴转午，绣帘高卷。
金鸭香浓喷宝篆，惊起雕梁语燕。
正一架、酴开遍。
嫩萼梢头舒素脸。
似月娥、初试宫妆浅。
风力嫩，异香软。
佳人无意拈针线。
绕朱阑、六曲俳徊，为他留恋。
试把花心轻轻数，暗卜归期近远。
奈数了、依然重怨。
把酒问春春不管。
枉教人、只恁空肠断。
肠断处，怎消遣。

刘过	贺新郎
老去相如倦。
向文君说似，而今怎生消遣。
衣袂京尘曾染处，空有香红尚软。
料彼此、魂销肠断。
一枕新凉眠客舍，听梧桐、疏雨秋声颤。
灯晕冷，记初见。
楼低不放珠帘卷。
晚妆残、翠钿狼藉，泪痕凝面。
人道愁来须酒，无奈愁深酒浅。
但寄兴、焦琴纨扇。
莫鼓琵琶江上曲，怕荻花、枫叶俱凄怨。
云万叠，寸心远。

刘过	贺新郎
睡觉莺啼晓。
醉西湖、两峰日日，买花簪帽。
去尽酒徒无人问，唯有玉山自倒。
任拍手、儿童争笑。
一舸乘风翩然去，避鱼龙、不见波声悄。
歌韵歇，唤苏小。
神仙路远蓬莱岛。
紫云深、参差禁树，有烟花绕。
人世红尘西障日，百计不如归好。
付乐事、与他年少。
费尽柳金梨雪句，问沈香亭北何时召。
心未惬，鬓先老。

刘过	贺新郎
晓印霜花步。
梦半醒、扶上雕鞍，马嘶人去。
岚湿青丝双辔冷，缓野梅江路。
听画角，吹残更鼓。
悲壮寒声撩客恨，甚貂裘、重拥愁无数。
霜月白，照离绪。
青楼回首家何处。
早山遥、水阔天低，断肠烟树。
谁念天涯牢落况，轻负暖烟浓雨。
记酒醒、香销时语。
客里归鞯须早发，怕天寒、风急相思苦。
应为我，翠眉聚。

刘过	贺新郎
多病刘郎瘦。
最伤心、天寒岁晚，客他乡久。
大舸翩翩何许至，元是高阳旧友。
便一笑、相欢携手。
为问武昌城下月，定何如、扬子江头柳。
追往事，两眉皱。
烛花细翦明於昼。
唤青娥、小红楼上，殷勤劝酒。
昵昵琵琶恩怨语，春笋轻笼翠袖。
看舞彻、金钗微溜。
若见故乡吾父老，道长安、市上狂如旧。
重会面，几时又。

刘过	贺新郎
弹铗西来路。
记匆匆、经行十日，几番风雨。
梦里寻秋秋不见，秋在平芜远树。
雁信落、家山何处。
万里西风吹客鬓，把菱花、自笑人如许。
留不住，少年去。
男儿事业无凭据。
记当年、悲歌击楫，酒酣箕踞。
腰下光芒三尺剑，时解挑灯夜语。
谁更识、此时情绪。
唤起杜陵风月手，写江东渭北相思句。
歌此恨，慰羁旅。

刘过	水龙吟
谪仙狂客何如，看来毕竟归田好。
玉堂无比，三山海上，虚无飘缈。
读罢离骚，酒香犹在，觉人间小。
任菜花葵麦，刘郎去後，桃开处、春多少。
一夜雪迷兰棹。
傍寒溪、欲寻安道。
而今纵有，新诗冰柱，有知音否。
想见鸾飞，如椽健笔，檄书亲草。
算平生、白傅风流，未可向、香山老。

刘过	水龙吟
庆流阅古无穷，相门又见生名世。
致君事业，全如忠献，经天纬地。
十二年间，挺身为国，勋庸知几。
便书之竹帛，铭之彝鼎，勤劳意、竟谁记。
一自平章庶政，觉人心、顿然兴起。
朝庭既正，乾坤交泰，华夷欢喜。
行定中原，锦衣归相，分茅□□。
看貂蝉绿鬓，中书上考，过三千岁。

刘过	祝英台近
笑天涯，还倦客。
欲起病无力。
风雨春归，一日近一日。
看人结束征衫，前呵骑马，腰剑上、陇西平贼。
鬓分白。
只可归去家山，无田种瓜得。
空抱遗书，憔悴小楼侧。
杜鹃不管人愁，月明枝上，直啼到、枕边相觅。

刘过	柳梢青
泛菊杯深，吹梅角远，同在京城。
聚散匆匆，云边孤雁，水上浮萍。
教人怎不伤情。
觉几度、魂飞梦惊。
後夜相思，尘随马去，月逐舟行。

刘过	霜天晓角
霜天晓角。
梦回滋味恶。
酒醒不襟寒力，纱窗外、月华薄。
拥衾思旧约。
无情风透幕。
惟有梅花相伴，不成是、也吹落。

刘过	辘轳金井・四犯翦梅花
翠眉重扫。
後房深、自唤小蛮娇小。
绣带罗垂，报浓妆才了。
堂虚夜悄。
但依约、鼓箫声闹。
一曲梅花，尊前舞彻，梨园新调。
高阳醉、玉山未倒。
看鞋飞凤翼，钗梁微袅。
秋满东湖，更西风凉早。
桃源路杳。
记流水、泛舟曾到。
桂子香浓，梧桐影转，月寒天晓。

刘过	好事近
谁斫碧琅轩，影撼半庭风月。
尚有岁寒心在，留得数茎华发。
龙孙戏弄碧波涛，随手清风发。
滚到浪花深处，起一窝香雪。

刘过	四字令・醉太平
情深意真。
眉长鬓青。
小楼明月调筝。
写春风数声。
思君忆君。
魂牵梦萦。
翠销香暖云屏。
更那堪酒醒。

刘过	蝶恋花
帘幕闻声歌已妙。
一曲尊前，真个梅花早。
眉黛两山谁为扫。
风流京兆江南调。
醉得白人易老。
老去侯鲭，旧也曾年少。
後夜短篷霜月晓。
梦魂依约云山绕。

刘过	蝶恋花
宝鉴年来微有晕。
懒照容华，人远天涯近。
昨夜灯花还失信。
无心更唱《江城引》。
行过短墙回首认。
醉撼花梢，红雨飞成阵。
拌了为郎憔悴损。
庞儿恰似江梅韵。

刘过	临江仙
满院花香晴昼永，亭户无人。
谁将心绪管青春。
游丝知我懒，江柳也眉颦。
近水远山都积恨，可堪芳草如茵。
何曾一日不思君。
无书凭朔雁，有泪在罗巾。

刘过	临江仙
数叠小山亭馆静，落花红雨园林。
画楼风月想重临。
琵琶金凤语，长笛水龙吟。
青眼已伤前遇少，白头孤负知音。
苔墙藓井夜沈沈。
无聊成独坐，有恨即沾襟。

刘过	临江仙
长短驿亭南北路，蒙茸醉拥驼裘。
雪天行计欠人留。
严风催酒醒，微雨替梅愁。
自作小词呵冻写，冷金淡衬银钩。
此情知得几时休。
寒云迷洛浦，残梦绕秦楼。

刘过	临江仙
红袖扶来聊促膝，龙团共破春温。
高标终是绝尘氛。
两箱留烛影，一水试云痕。
饮罢清风生两腋，馀香齿颊犹存。
离情凄咽更休论。
银鞍和月载，金碾为谁分。

刘过	江城子
海棠风韵玉梅春。
小腰身。
晓妆新。
长是花时，犹系茜罗裙。
一撮精神娇欲滴，说不似，画难真。
楼前江柳又江云。
隔音尘。
泪沾襟。
一点征帆，烟浪渺无津。
万斛相思红豆子，凭寄与个中人。

刘过	江城子
淡香幽艳露华浓。
晚妆慵。
略匀红。
春困恹恹，□□鬓云松。
早是自来莲步小，新样子，为谁弓。
画堂西畔曲栏东。
醉醒中。
苦匆匆。
卷上珠帘，依旧半床空。
香满炉人未寝，花弄月，竹摇风。

刘过	浣溪沙
黄鹤楼前识楚卿。
彩云重叠拥娉婷。
席间谈笑觉风生。
标格胜如张好好，情怀浓似薛琼琼。
半帘花月听弹筝。

刘过	浣溪沙
墙外蒙蒙雨湿烟。
参差小树绿阴圆。
残春中酒落花前。
海燕成巢终是客，鳏鱼入夜几曾眠。
人间一段恶因缘。

刘过	浣溪沙
著意寻芳已自迟。
可堪容易送春归。
酒阑无奈思依依。
杨柳小桥人远别，梨花深巷月斜辉，此情惟我与君知。

刘过	浣溪沙
谁把幽香透骨薰。
韵高全似玉楼人。
几时劝酒不深颦。
竹里绝怜闲体态，月边无限好精神。
一枝斜插坐生春。

刘过	浣溪沙
雾鬓云鬟已懒梳。
君休乔木妾归欤。
且来卖酒伴相如，骨细肌丰周昉画，肉多韵胜子瞻书。
琵琶弦索尚能无。

刘过	满庭芳
浅约鸦黄，轻匀螺黛，故教取次梳妆。
减轻琶面，新样小鸾凰。
每为花娇玉软，慵对客、斜倚银床。
春来病，兰薰半歇，满舞衣裳。
悲凉。
人事改，三春艳，一夜繁霜。
似人归洛浦，云散高唐。
痛念平生情分，孤负我、临老风光。
罗裙在，凭谁留意，去觅反魂香。

刘过	西江月
细雨黄梅初熟，微风燕子交飞。
手拈团扇写新题。
心事恹恹难寄。
片月只堪供恨，双星却有重期。
石榴裙子正芬菲。
知为何人慵系。

刘过	西江月
素面偏宜酒晕，晓妆净洗啼痕。
只疑身是玉梅魂。
长为春风瘦损。
冉冉烟生兰渚，娟娟月挂愁村。
落花飞絮耿黄昏。
又是一番新恨。

刘过	西江月
楼上佳人楚楚，天边皓月徐徐。
呼童忙为卷虾须。
试问中情几句。
圆少却因底事，缺多毕竟何如。
嫦娥无语谩踌躇。
飞过画栏西去。

刘过	天仙子
别酒醺醺容易醉。
回过头来三十里。
马儿只管去如飞，牵一会。
坐一会。
断送杀人山共水。
是则青衫终可喜。
不道恩情拼得未。
雪迷村店酒旗斜，去也是。
住也是。
烦恼自家烦恼你。

刘过	天仙子
彩笔恹恹慵赋咏。
斗草闲来寻小迳。
西园春事只供愁，当好景。
成孤另。
春又那知人欲病。
洗尽残妆临晚镜。
淡玉一团浆水莹。
强持檀板近芳樽，云遏定。
君须听。
低唱月来花弄影。

刘过	六州歌头
中兴诸将，谁是万人英。
身草莽，人虽死，气填膺。
尚如生。
年少起河朔，弓两石，剑三尺，定襄汉，开虢洛，洗洞庭。
北望帝京。
狡兔依然在，良犬先烹。
过旧时营垒，荆鄂有遗民。
忆故将军。
泪如倾。
说当年事，知恨苦，不奉诏，伪耶真。
臣有罪，陛下圣，可鉴临。
一片心。
万古分茅土，终不到，旧奸臣。
人世夜，白日照，忽开明。
衮佩冕圭百拜，九泉下、荣感君恩。
看年年三月，满地野花春。
卤簿迎神。

刘过	六州歌头
镇长淮，一都会，古扬州。
升平日，珠帘十里春风、小红楼。
谁知艰难去，边尘暗，胡马扰，笙歌散，衣冠渡，使人愁。
屈指细思，血战成何事，万户封侯。
但琼花无恙，开落几经秋。
故垒荒丘。
似含羞。
怅望金陵宅，丹阳郡，山不断绸缪。
兴亡梦，荣枯泪，水东流。
甚时休。
野灶炊烟里，依然是，宿貔貅。
叹灯火，今萧索，尚淹留。
莫上醉翁亭，看蒙蒙雨、杨柳丝柔。
笑书生无用，富贵拙身谋。
骑鹤东游。

刘过	沁园春
天下稼轩，文章有弟，看来未迟。
正三齐盗起，两河民散，势倾似土，国泛如杯。
猛士云飞，狂胡灰灭，机会之来人共知。
何为者，望桂林西去，一骑星驰。
离筵不用多悲。
唤红袖佳人分藕丝。
种黄柑千户，梅花万里，等闲游戏，毕竟男儿。
入幕来南，筹边如北，翻覆手高来去棋。
公馀且，画玉簪珠履，倩米元晖。

刘过	八声甘州
问紫岩去後汉公卿，不知几貂蝉。
谁能借留侯箸，著祖生鞭。
依旧尘沙万里，河洛染腥膻。
谁识道山客，衣钵曾传。
共记玉堂对策，欲先明大义，次第筹边。
况重湖八桂，袖手已多年。
望中原驱驰去也，拥十州、牙纛正翩翩。
春风早，看东南王气，飞绕星躔。

刘过	四犯翦梅花
水殿风凉，赐环归、正是梦熊华旦。
叠雪罗轻，称云章题扇。
西清侍宴。
望黄伞、日华笼辇。
金券三王，玉堂四世，帝恩偏眷。
临安记、龙飞凤舞，信神明有後，竹梧阴满。
笑折花看，橐荷香红润。
功名岁晚。
带河与、砺山长远。
麟脯杯行，狨鞯坐稳，内家宣劝。

刘过	小桃红・连理枝
晚入纱窗静。
戏弄菱花镜。
翠袖轻匀，玉纤弹去，小妆红粉。
画行人、愁外两青山，兴尊前离恨。
宿酒醺难醒。
笑记香肩并。
暖借莲腮，碧云微透，晕眉斜印。
最多情、生怕外人猜，拭香津微。

刘过	竹香子
一琐窗儿明快。
料想那人不在。
熏笼脱下旧衣裳，件件香难赛。
匆匆去得忒煞。
这镜儿、也不曾盖。
千朝百日不曾来，没这些儿个采。

刘过	祝英台近
窄轻衫，联宝辔，花里控金勒。
有底风光，都在画阑侧。
日迟春暖融融，杏红深处，为花醉，一鞭春色。
对娇质。
为我歌捧瑶觞，欢歌动阡陌。
□似多情，飞上鬓云碧。
晚来约住青骢，蹋花归去，乱红碎、一庭风月。

刘过	临江仙
半雨半晴模样，乍寒乍热天时。
榴花香逐湿风飞。
绿云翻翠浪，水急转前溪。
谁识清凉意思，珊瑚枕冷先知。
秋光预若借些儿。
剩催金粟闹，素魄好扬辉。

刘过	鹧鸪天
楼外云山千万重。
画眉人隔小帘栊。
风垂舞柳春犹浅，雪点酥胸暖未融。
携手处，又相逢。
夜阑心事与郎同。
一杯自劝羔儿酒，十幅销金暖帐笼。

刘过	清平乐
憎憎地。
一捻儿年纪。
待道瘦来肥不是。
宜著淡黄衫子。
唇边一点樱多。
见人频敛双蛾。
我自金陵怀古，唱时休唱西河。

刘过	西江月
堂上谋臣尊俎，边头将士干戈。
天时地利与人和。
燕可伐欤曰可。
今日楼台鼎鼐，明年带砺山河。
大家齐唱大风歌。
不日四方来贺。

刘过	临江仙
行道桥南无酒卖，老天犹困英雄。

刘过	糖多令・唐多令
解缆蓼花湾。
好风吹去帆。
二十年、重过新滩。
洛浦凌波人去後，空梦绕、翠屏间。
飞雾湿征衫。
苍苍烟树寒。
望星河、低处长安。
绮陌红楼应笑我，为梅事、过江南。

刘过	贺新郎
水浴芙蓉净。
护浓香、迟开半敛，靓妆临镜。
长忆耶溪薰风里，年少红颜照映。
夜露冷、酒随香醒。
回首当时同舟侣，为相思、怕折琼瑶柄。
千万缕，意难罄。
玻璃三万六千顷。
洗精神、尘埃尽绝，然端整。
浪蕊年来都慵问，爱此浓情淡性。
待移种、灵根玉井。
太一真人今何在，取高花、十丈供烟艇。
来伴我，泛清影。

刘过	清平乐
新来塞北。
传到真消息。
赤地居民无一粒。
更五单于争立。
维师尚父鹰扬。
熊罴百万堂堂。
看取黄金假钺，归来异姓真王。

刘过	西吴曲
说襄阳、旧事重省。
记铜驼巷陌、醉还醒。
笑莺花别後，刘郎憔悴萍梗。
倦客天涯，还买个、西风轻艇。
便欲访、骑马山翁，问岘首、那时风景。
楚王城里，知几度经过，摩挲故宫柳瘿。
漫吊景。
冷烟衰草凄迷，伤心兴废，赖有阳春古郢。
乾坤谁望，陆百里路中原，空老尽英雄，肠断剑锋冷。

蔡幼学	好事近
日日惜春残，春去更无明日。
拟把醉同春住，又醒来岑寂。
明年不怕不逢春，娇春怕无力。
待向灯前休睡，与留连今夕。

卢炳	西江月
残雪犹馀远岭。
晚烟半隐寒林。
溶溶春涨绿波深。
时有渔人钓艇。
倚岸野梅坠粉。
蘸溪宫柳摇金。
凭栏凝伫酒初醒。
料得谁知此景。

卢炳	念奴娇
晚天清楚，扫太虚纤翳，凉生江曲。
四顾青冥天地阔，惟有残霞孤骛。
山气凝蓝，汀烟引素，竦竦浮群木。
白苹风定，波澄万顷寒玉。
时有一叶渔舟，收纶垂钓，来往何幽独。
短发萧萧襟袖冷，便觉都无袢褥。
曳杖归来，夜深人悄，月照鳞鳞屋。
藤床一枕，迥然清梦无俗。

卢炳	鹊桥仙
馀霞散绮，明河翻雪。
隐隐鹊桥初结。
牛郎织女两逢迎，□胜却、人间欢悦。
一宵相会，经年离别。
此语真成浪说。
细思怎得似嫦娥，解独宿、广寒宫阙。

卢炳	柳梢青
兰蕙心情，海棠韵度，杨柳腰肢。
步稳金莲，手纤春笋，肤似凝脂。
歌生舞态都宜。
拚著个、坚心共伊。
无奈相思，带围宽尽，说与教知。

卢炳	柳梢青
雅淡精神，铅黄未洗，犹带残妆。
春艳一枝，鹅儿颜色，染就纤裳。
月移影转南窗。
特地送、些儿暗香。
宿酒初醒，这般滋味，梦断池塘。

卢炳	谒金门
春寂寂。
节物又催寒食。
楼上卷帘双燕入。
断魂愁似织。
门外雨馀风急。
满地落英红湿。
好梦惊回无处觅。
天涯芳草碧。

卢炳	谒金门
春事寂。
苦笋鲥鱼初食。
风卷绣帘飞絮入。
柳丝萦似织。
迅速韶光去急。
过雨绿阴尤湿。
回首旧游何处觅。
远山空伫碧。

卢炳	谒金门
门巷寂。
梅豆微酸怯食。
别恨萦心愁易入。
寸肠如网织。
去橹咿哑声急。
泪滴春衫轻湿。
尺素待凭鱼雁觅。
远烟凝处碧。

卢炳	浣溪沙
水阁无尘午昼长。
薰风十里藕花香。
一番疏雨酿微凉。
旋点新茶消睡思，不将醽醁恼诗肠。
阑干倚遍挹湖光。

卢炳	贺新郎
绿遍芳郊木。
早红褪香乾，堪叹韶华瞬目。
薄幸东皇缘底事，得恁匆匆去速。
正永日、初长晴淑。
尤忆夜来成梦处，记分明、浑似瑶台宿。
人语静，燕双逐。
纱窗一炷沈烟馥。
拚淋浪剧饮，高枕春酲草屋。
无计留春添怅望，空写新词叠幅。
算负却、照妆画烛。
欲说萦心些个事，恐教人、蹙损眉峰绿。
慵倚遍，画阑曲。

卢炳	菩萨蛮
梦回小枕敧寒玉。
博山香暖沈烟续。
帷薄怯轻纱。
风牵幌带斜。
夜窗云影细。
月送花阴至。
身世在陶唐。
闲愁不挂肠。

卢炳	好事近
庭院欲昏黄，秋思恼人情乱。
宝瑟试弹新曲，更与谁同伴。
阳台魂梦杳无踪，奴住巫山畔。
不似楚襄云雨，俏输他一半。

卢炳	减字木兰花
传消寄息。
咫尺远如千里隔。
欲见无由。
惹起新愁与旧愁。
情怀如醉。
枕连宵终不寐。
无奈相思。
此恨凭谁说与伊。

卢炳	画堂春
轻红桃杏斗娇妍。
晓来葱茜祥烟。
霓旌绛节下云天。
行地神仙。
盛事频封锦诰，歌声齐劝金莲。
教从沧海变桑田。
富贵长年。

卢炳	临江仙
弱水蓬莱真胜地，祥烟闪烁霓旌。
瑶池欢会下云軿。
康宁新喜事，淑善旧家声。
戏采捧觞真乐事，蟠桃献寿千春。
从今更愿子孙荣。
加恩封锦诰，学道诵黄庭。

卢炳	踏莎行
秋色人家，夕阳洲渚。
西风催过黄华渡。
江烟引素忽飞来，水禽破暝双双去。
奔走红尘，栖迟羁旅。
断肠犹忆江南句。
白云低处雁回峰，明朝便踏潇湘路。

卢炳	杏花天
镂冰翦玉工夫费。
做六出、飞花乱坠，舞风情态谁相似。
算只有、江梅可比。
极目处、瑶万里。
海天阔、清寒似水。
从教高卷珠帘起。
看三白、年丰瑞气。

卢炳	水调歌头
华亭新伟观，胜地得高雄。
凭栏徙倚要眇，万里景无穷。
好是江流萦绕，那更云天舒阔，叠嶂倚晴空。
眼界无尽藏，怀抱有清风。
主人贤，开绮席，泛金锺。
放怀一笑，许我满酌醉颜红。
祗恐玺书即下，促起飞凫东去，行作黑头公。
还记今朝客，曾待一杯同。

卢炳	鹧鸪天
初过清明春昼长。
紫红香雾蔼华堂。
朱颜阿母逢生旦，采戏儿孙捧寿觞。
齐祝颂，喜平康。
天教两鬓正苍苍。
壶中日月应长久，笑看蟠桃几度芳。

卢炳	菩萨蛮
石榴裙束纤腰袅。
金莲稳衬弓靴小。
娇呆□羞人。
伞低遮半身。
恩情如纸薄。
方信当初错。
邂逅苦匆匆。
还疑是梦中。

卢炳	踏莎行
雅淡容仪，温柔情性。
偏伊赋得多风韵。
明眸剪水玉为肌，凤鞋弓小金莲衬。
相见虽频，欢娱无定。
蛮笺写了凭谁问。
坚心好事有成时，须教人道都相称。

卢炳	贺新郎
池管闲凝目。
有玉人、向晚妖娆，洗妆梳束。
雅淡容仪妃子样，羞使胭脂点触。
莹冰雪、精神难掬。
好是月明微露下，似晚凉、初向清泉浴。
好对我，笑羞缩。
好风拂面浑无俗。
更撩人清兴，异香芬馥。
惹起新愁无著处，细与端相未足。
俏不忍、游蝶飞扑。
可惜伊家娇媚态，问天公、底事教幽独。
待拉向，锦屏曲。

卢炳	水调歌头
风驭过姑射，云挹浮丘。
丁宁月姊，为我澄霁一天秋。
尽展冰奁玉鉴，要看瑶台银阙，万里冷浮光。
分与世间景，好在水边楼。
想霓裳，呈妙舞，起清讴。
蓝桥何处，试寻玉杵恣追游。
拟待铅霜捣就，缓引琼浆沈醉，谁信是良筹。
长啸跨鲸背，不必愿封留。

卢炳	武陵春
红荻黄芦秋已老，妆点楚江头。
更有吴姬拨小桡。
来往自妖娆。
款款舣舟临别岸，短缆系花梢。
料得前身是莫愁。
依旧有风流。

卢炳	朝中措
晓来天气十分凉。
时候近重阳。
村落人家潇洒，篱菊有芬芳。
年来渐觉，诗肠愈窄，酒量偏狂。
好景不须放过，何妨一醉千觞。

卢炳	小重山
一见情怀便雅投。
尊前成密约，意绸缪。
已成行计理归舟。
空相忆，无计为伊留。
执别话离愁。
萦萦滋味恶，在心头。
而今无奈阻欢游。
些子事，此恨两幽幽。

卢炳	玉团儿
绿云慢绾新梳束。
这标致、诸馀不俗。
邂逅相逢，情怀雅合，全似深熟。
耳边笑语论心曲。
把不定、红生脸肉。
若得同欢，共伊携老，心事忒足。

卢炳	醉蓬莱
正春回紫陌，瑞霭飞浮，暖风轻扇。
皓月初圆，觉严城寒浅。
采结鳌山，纱笼银烛，与□花争艳。
午夜融和，红莲万顷，一齐开遍。
讼简民熙，史君行乐，簇拥朱轮，旌旗辉暖。
鼎沸笙歌，遏行云不散。
咫尺泥封，促朝天陛，侍玉皇香案。
来岁元宵，龙灯影里，金杯宜劝。

卢炳	一剪梅・一翦梅
灯火楼台万斛莲。
千门喜笑，素月婵娟。
几多急莞与繁弦。
巷陌骈阗。
毕献芳筵。
乐与民偕五马贤。
绮罗丛里，一簇神仙。
传柑雅宴约明年。
尽夕留连。
满泛金船。

卢炳	满江红
碧眼真仙，算元住、蓬莱宫里。
记当日、等闲跨鹤，人间游戏。
要把忠勋扶帝业，更将姓字联宗系。
拥朱轮、特地为民来，诗书帅。
千里地，都和气。
十万户，生欢喜。
祝黄堂眉寿，歌谣鼎沸。
莫惜春醅供燕豆，便承芝检朝天陛。
看云屏、隔坐并貂蝉，双清贵。

卢炳	水调歌头
再拜识英度，喜气觉飞浮。
神清骨秀，元是蓬莱谪仙流。
盍去冲摩霄汉，刚向平分风月，半刺岭南州。
素蕴未施展，阔步尚淹留。
从此去，朝帝阙，侍宸旒。
论思献替，要须直与古人侔。
好是羽仪朝著，勒就鼎彝勋业，却伴赤松游。
曳杖太湖曲，笑傲八千秋。

卢炳	清平乐
玻璃翦叶。
点缀黄金屑。
雅淡幽姿风味别。
翠影婆娑弄月。
秋光占断江南。
清香鼻观先参。
一朵折来和露，乌云髻畔斜簪。

卢炳	念奴娇
凿开方沼，问何人种玉、工夫奇绝。
幻出瀛州有□□，十万水仙罗列。
风曳琚，露零珠，天上人装结。
君看炎夏，堕来何处冰雪。
我来对此凉生，红尘飞尽，却笑凌波袜。
最爱幽姿能雅淡，自蓄芳馨孤洁。
挹取天浆，唤将空籁，齐作清歌发。
不知尘世，晃然身在瑶阙。

卢炳	念奴娇
碧池如染，把玻璃就，纤埃都绝。
西国夫人空里坠，圆盖亭亭排列。
莹质无暇，尘心不染，远社堪重结。
当时盛事，虎溪茗碗翻雪。
千载此意谁论，人争买笑，醉眼看罗袜。
坐上如今皆我辈，素蕴从来蠲洁。
击节临风，停杯对月。
浩气俱英发。
两翁仙举，玉堂正在金阙。

卢炳	念奴娇
好风明月，共芙蕖、占作人间三绝。
试问千花还□□，敢与英姿同列。
一曲千锺，凌云长啸，舒放愁肠结。
人生易老，莫教双鬓添雪。
回首蝇利蜗名，微官多误，自笑尘生袜。
争似玉人真妩媚，表里冰壶明洁。
露下寒生，参横斗转，又听胡笳发。
夜阑人静，一声清透云阙。

卢炳	瑞鹧鸪
客里惊嗟又岁除。
萧萧寒雨滴茅庐。
山深溪转泉声碎，夜永风摇烛影孤。
冷甚只多烧木叶，诗成无处写桃符。
强酬节物聊清酌，今岁屠苏自取疏。

卢炳	武陵春
常忆江南春欲到，消息付南枝。
疏影横斜照水时。
月淡暗香迟。
可惜江头千树玉，雨暗更风欺。
传语东君管领伊。
憔悴有谁知。

卢炳	鹧鸪天
秋月明眸两鬓浓。
衫儿贴体绉轻红。
清声宛转歌金缕，纤手殷勤捧玉锺。
娇娅姹，语惺松。
酒香沸沸透羞容。
刘郎莫恨相逢晚，且喜桃源路已通。

卢炳	蓦山溪
淡妆西子，怎比西湖好。
南北两长堤，有罨画、楼台多少。
翠光千顷，一片净琉璃，泛兰舟，摇画桨，尽日金尊倒。
名园精舍，总被游人到。
年少与佳人，共携手、嬉游歌笑。
夕阳西下，沈醉尽归来，鞭宝马，闹竿随，簇著花藤轿。

卢炳	蓦山溪
韶华七换，阻庆生申旦。
今日向高堂，载卮酒、为君满劝。
绣帘低挂，瑞霭□香浓，倩双娥，敲象板，缓缓歌珠贯。
芝兰挺秀，俱是皇家彦。
只这一般奇，见方寸、平生积善。
几多厚德，天锡与遐龄，鬓长青，颜不老，日日开华宴。

卢炳	减字木兰花
莎衫筠笠。
正是村村农务急。
绿水千畦。
惭愧秧针出得齐。
风斜雨细。
麦欲黄时寒又至。
妇耕夫。
画作今年稔岁图。

卢炳	满江红
积雨连朝，添新涨、一篙春碧。
寒犹在、东风料峭，柳丝无力。
系惹画船都不住，从教兰棹双飞急。
泛大江、东去欲何之，瓜期迫。
龙锺裔，神仙伯。
金闺彦，文章客。
算河阳花县，恁生留得。
制锦才高书善最，鸣琴化洽人欢怿。
想未容、坐暖诏归来，君王侧。

卢炳	踏莎行
猎猎霜风，晓雾。
归来喜踏江南路。
千林翠幄半红黄，试看青女工夫做。
茅舍疏篱，竹边低户。
谁家酒滴真珠露。
旋酤一盏破清寒，趁晴同过黄花渡。

卢炳	蝶恋花
满架冰蕤开遍了。
试问花神，留得春多少。
清胜荀香娇韵好。
谢庭风月应难到。
酒酿新醅名不老。
醉倒花前，真个无烦恼。
满座清欢供一笑。
春酲拼却明窗晓。

卢炳	点绛唇
过眼溪山，向来都是经行处。
骖鸾人去。
冷落吹箫侣。
小立江亭，愁对蒹葭浦。
无情绪。
酒杯慵举。
闲看江枫舞。

卢炳	诉衷情
无端风雨送清秋。
天气冷飕飕。
行人先自离索，直是不禁愁。
思往事，忆前游。
泪难收。
重阳近也，黄花依旧，谁伴清瓯。

卢炳	念奴娇
快风收雨，正江城初霁，物华如许。
丽日融和春思好，是处莺啼燕语。
嫩绿成阴，落红堆绣，只恐春将暮。
园林清昼，看看又见飞絮。
太守无限风流，铃斋多暇，载酒郊原路。
几队旌旗光闪烁，鼓吹更翻新谱。
曲水流觞，兰亭修禊，俯仰成今古。
为君一醉，归时楼上初鼓。

卢炳	冉冉云
雨洗千红又春晚。
留牡丹、倚阑初绽。
娇娅姹、偏赋精神君看。
算费尽、工夫点染。
带露天香最清远。
太真妃、院妆体段。
拼对花、满把流霞频劝。
怕逐东风零乱。

卢炳	减字木兰花
冰姿雪艳。
天赋精神偏冷淡。
惟有清香。
何逊扬州暗断肠。
孤芳好处。
消得骚人题妙句。
皴皵寒枝。
未必生绡画得宜。

卢炳	鹧鸪天
阁雨浮云寒尚轻。
商量雪意未全成。
莫嫌竹外萧然处，忽有幽香透鼻清。
诗兴逸，酒魂醒。
主人留客更多情。
不辞满引成痴客，且把梅花醉一觥。

卢炳	水龙吟
晚晴一碧天如水，风约尘埃都扫。
素娥睡起，玉轮稳驾，初离海表。
碾破秋云，涌成银阙，光欺南斗。
想广寒宫里，风流女伴，应都把、仙歌奏。
夜永风生悄悄。
耀冰雪、寒侵重峤。
今宵休道，从来此夕，阴多晴少。
坐久更深，露冷襟袖，不禁清晓。
更天风吹下，桂香拂袂，想蟠根老。

卢炳	柳梢青
笑菊欺梅。
嫌蜂却蝶，压尽寒荄。
月下精神，醉时风韵，红透香腮。
天工造化难猜。
甚怪我、愁眉未开。
故遣名花，凌霜带露，先送春来。

卢炳	少年游
绣罗褑子间金丝。
打扮好容仪。
晓雪明肌，秋波入鬓，鞋小步行迟。
冠儿时样都相称，花插楝双枝。
倩俏精神，风流情态，惟有粉郎知。

卢炳	汉宫春
向暖南枝，最是他潇洒，先带春回。
因何事、向岁晚，搀占花魁。
天公著意，安排巧、特地教开。
知道是，仙翁诞节，琼英要泛金杯。
人学寿阳妆面，正梁州初按，羯鼓声催。
年年此花开後，宴启蓬莱。
朱颜不老，算难教、绿野徘徊。
消息好，行看父子，和羹鼎鼐盐梅。

卢炳	多丽
庆佳辰。
熊罴协梦生申。
记当年、曾游月殿，笑谈高跃龙津。
德弥高、源流孔孟，才迥出、黼黻卿云。
亟步华涂，蜚英腾茂，姓名端的简枫宸。
最好是、雍容兰省，直道事吾君。
还知否，承明倦直，来抚斯民。
算人生、五马最贵，朱幡画戟行春。
讼庭清、祥风和畅，铃斋静、佳气氤氲。
寿宴香浓，梅繁柳嫩，年年今日劝芳尊。
须信道、朱颜不老，眉寿等松椿。
从兹去，衮衣特立，廊庙经纶。

卢炳	满江红
媚景良时，无非是、三春富贵。
花共柳、著工夫染，嫩红轻翠。
日丽风和薰协气。
莺吟燕舞皆欢意。
况生辰、恰恰值清明，笙歌沸。
分天派，真龙裔。
到月殿，攀仙桂。
看眉间黄色，诏书将至。
莫向蓝田分佐理。
便趋紫禁参朝对。
问玉皇、仙籍注长生，三千岁。

卢炳	蝶恋花
罗幕护寒遮晓雾。
爱日烘晴，又是年华暮。
潇洒江梅争欲吐。
暗香漏泄春来处。
何日寻芳溪畔路。
挈榼携筇，写景论心素。
千里相逢真会遇。
羡君解道江南句。

卢炳	水调歌头
富贵本何物，底用苦趋奔。
都为造物娱弄，人事覆来翻。
须索高抬目力，觑破祗同儿戏，不必更重论。
但愿吾长健，赢得日加飨。
衣轻裘，乘驷马，驾高轩。
算来荣耀，终输渔叟钓江村。
休叹谋身太拙，未必折腰便是，炙手几曾温。
清议不可辱，千古要长存。

卢炳	满江红
罨画池亭，对十万、盈盈粉面。
依翠盖、临风一曲，霓裳舞遍。
亭上人如蓬岛客，坐中别有飞琼伴。
占世间、风月最清凉，宜开宴。
当盛旦，歌喉啭。
齐祝寿，金尊劝。
算才华合侍，玉皇香案。
处事从来坚特操，立朝更要持公论。
使他时、台阁振风声，朝天眷。

卢炳	诉衷情
柴扉人寂草生畦。
藤蔓乱萦篱。
秋净楚天如水，云叶度墙低。
同把盏，且伸眉。
对残晖。
红茱笑拈，黄菊斜簪，恋饮忘归。

卢炳	浣溪沙
常记京华昔浪游。
青罗买笑万金酬。
醉中曾此当貂裘。
自恨山翁今老矣，惜花心性谩风流。
清樽独酌更何愁。

卢炳	清平乐
方池小小。
风摺玻璃皱。
数朵荷花开更好。
把住薰风一笑。
芳容淡注胭脂。
亭亭翠叶相依。
只欠一双鸂鶒，便如画底屏帷。

卢炳	菩萨蛮
而今怕听相思曲。
多情蹙损眉峰绿。
惜别上扁舟。
望穷江际楼。
蛮笺封了发。
为忆人如雪。
离恨写教看。
休令盟约寒。

姜夔	小重山令・小重山
人绕湘皋月坠时。
斜横花树小，浸愁漪。
一春幽事有谁知。
东风冷、香远茜裙归。
鸥去昔游非。
遥怜花可可，梦依依。
九疑云杳断魂啼。
相思血，都沁绿筠枝。

姜夔	江梅引・江城梅花引
人间离别易多时。
见梅枝。
忽相思。
几度小窗，幽梦手同携。
今夜梦中无觅处，漫徘徊。
寒侵被、尚未知。
湿红恨墨浅封题。
宝筝空、无雁飞。
俊游巷陌，算空有、古木斜晖。
旧约扁舟，心事已成非。
歌罢淮南春草赋，又萋萋。
漂零客、泪满衣。

姜夔	蓦山溪
与鸥为客。
绿野留吟屐。
雨行柳垂阴，是当日、仙翁手植。
一亭寂寞。
烟外带愁横，荷苒苒，展凉云，横卧虹千尺。
才因老尽，秀句君休觅。
万绿正迷人，更愁入、山阳夜笛。
百年心事，惟有玉阑知，吟未了，放船回，月下空相忆。

姜夔	莺声绕红楼
十亩梅花作雪飞。
冷香下、携手多时。
两年不到断桥西。
长笛为予吹。
人妒垂杨绿，春风为、染作仙衣。
垂杨却又妒腰枝。
近前舞丝丝。

姜夔	鬲溪梅令
好花不与殢香人。
浪粼粼。
又恐春风归去绿成阴。
玉钿何处寻。
木兰双桨梦中云。
小横陈。
漫向孤山山下觅盈盈。
翠禽啼一春。

姜夔	阮郎归
红云低压碧玻璃。
惺惚花上啼。
静看楼角拂长枝。
朝寒吹翠眉。
休涉笔，且裁诗。
年年风絮时。
绣衣夜半草符移。
月中双桨归。

姜夔	阮郎归
旌阳宫殿昔徘徊。
一坛云叶垂。
与君闲看壁间题。
夜凉笙鹤期。
茅店酒，寿君时。
老枫临路歧。
年年强健得追随。
名山游遍归。

姜夔	好事近
凉夜摘花钿，苒苒动摇云绿。
金络一团香露，正纱厨人独。
朝来碧缕放长穿，钗头挂层玉。
记得如今时候，正荔枝初熟。

姜夔	点绛唇
燕雁无心，太湖西畔随云去。
数峰清苦。
商略黄昏雨。
第四桥边，拟共天随住。
今何许。
凭栏怀古。
残柳参差舞。

姜夔	点绛唇
金谷人归，绿扬低扫吹笙道。
数声啼鸟。
也学相思调。
月落潮生，掇送刘郎老。
淮南好。
甚时重到。
陌上生春草。

姜夔	虞美人
西园曾为梅花醉。
叶翦春云细。
玉笙凉夜隔帘吹。
卧看花梢摇动、一枝枝。
娉娉袅袅教谁惜。
空压纱巾侧。
沈香亭北又青苔。
唯有当时蝴蝶、自飞来。

姜夔	虞美人
摩挲紫盖峰头石。
上瞰苍崖立。
玉盘摇动半崖花。
花树扶蔬、一半白云遮。
盈盈相望无由摘。
惆怅归来屐。
而今仙迹杳难寻。
那日青楼、曾见似花人。

姜夔	忆王孙
冷红叶叶下塘秋。
长与行云共一舟。
零落江南不自由。
两绸缪。
料得吟鸾夜夜愁。

姜夔	少年游
双螺未合，双蛾先敛，家在碧云西。
别母情怀，随郎滋味，桃叶渡江时。
扁舟载了，匆匆归去，今夜泊前溪。
杨柳津头，梨花墙外，心事两人知。

姜夔	鹧鸪天
京洛风流绝代人。
因何风絮落溪津。
笼鞋浅出鸦头袜，知是凌波漂渺身。
红乍笑，绿长颦。
与谁同度可怜春。
鸳鸯独宿何曾惯，化作西楼一缕云。

姜夔	鹧鸪天
曾共君侯历聘来。
去年今日踏莓苔。
旌扬宅里疏疏磬。
挂屩枫前草草杯。
呼煮酒，摘青梅。
今年官事莫徘徊。
移家径入蓝田县，急急船头打鼓催。

姜夔	鹧鸪天
柏绿椒红事事新。
隔篱灯影贺年人。
三茅钟动西窗晓，诗鬓无端又一春。
慵对客，缓开门。
梅花闲伴老来身。
娇儿学作人间字，郁垒神荼写未真。

姜夔	鹧鸪天
巷陌风光纵赏时。
笼纱未出马先嘶。
白头居士无呵殿，只有乘肩小女随。
花满市，月侵衣。
少年情事老来悲。
沙河塘上春寒浅，看了游人缓缓归。

姜夔	鹧鸪天
忆昨天街预赏时。
柳悭梅小未教知。
而今正是欢游夕，却怕春寒自掩扉。
帘寂寂，月低低。
旧情惟有绛都词。
芙蓉影暗三更後，卧听邻娃笑语归。

姜夔	鹧鸪天
肥水东流无尽期。
当初不合种相思。
梦中未比丹青见，暗里忽惊山鸟啼。
春未绿，鬓先丝。
人间别久不成悲。
谁教岁岁红莲夜，两处沈吟各自知。

姜夔	鹧鸪天
辇路珠帘两行垂。
千枝银烛舞僛僛。
东风历历红楼下，谁识三生杜牧之。
欢正好，夜何其。
明朝春过小桃枝。
鼓声渐远游人散，惆怅归来有月知。

姜夔	夜行船
略彴横溪人不度。
听流澌、佩环无数。
屋角垂枝，船头生影，算唯有、春知处。
回首江南天欲暮。
折寒香、倩谁传语。
玉笛无声，诗人有句，花休道、轻分付。

姜夔	杏花天
绿丝低拂鸳鸯浦。
想桃叶、当时唤渡。
又将愁眼与春风，待去。
倚兰桡、更少驻。
金陵路。
莺吟燕舞。
算潮水、知人最苦。
满汀芳草不成归，日暮。
更移舟、向甚处。

姜夔	醉吟商小品・小品
又正是春归，细柳暗黄千缕。
暮鸦啼处。
梦逐金鞍去。
一点芳心休诉。
琵琶解语。

姜夔	玉梅令
疏疏雪片。
散入溪南苑。
春寒锁、旧家亭馆。
有玉梅几树，背立怨东风，高花未吐，暗香已远。
公来领略，梅花能劝。
花长好、愿公更健。
便揉春为酒，翦雪作新诗，拚一日、绕花千转。

姜夔	踏莎行
燕燕轻盈，莺莺娇软。
分明又向华胥见。
夜长争得薄情知，春初早被相思染。
别後书辞，别时针线。
离魂暗逐郎行远。
淮南皓月冷千山，冥冥归去无人管。

姜夔	诉衷情
石榴一树浸溪红。
零落小桥东。
五日凄凉心事，山雨打船篷。
谙世味，楚人弓。
莫忡忡。
白头行客，不采苹花，孤负薰风。

姜夔	浣溪沙
著酒行行满袂风。
草枯霜鹘落晴空。
销魂都在夕阳中。
恨入四弦人欲老，梦寻千驿意难通。
当时何似莫匆匆。

姜夔	浣溪沙
春点疏梅雨後枝。
翦灯心事峭寒时。
市桥携手步迟迟。
蜜炬来时人更好，玉笙吹彻夜何其。
东风落靥不成归。

姜夔	浣溪沙
钗燕笼云晚不。
拟将裙带系郎船。
别离滋味又今年。
杨柳夜寒犹自舞，鸳鸯风急不成眠。
些儿闲事莫萦牵。

姜夔	浣溪沙
雁怯重云不肯啼。
画船愁过石塘西。
打头风浪恶禁持。
春浦渐生迎棹绿，小梅应长亚门枝。
一年灯火要人归。

姜夔	浣溪沙
花里春风未觉时。
美人呵蕊缀横枝。
隔帘飞过蜜蜂儿。
书寄岭头封不到，影浮杯面误人吹。
寂寥惟有夜寒知。

姜夔	浣溪沙
翦翦寒花小更垂。
阿琼愁里弄妆迟。
东风烧烛夜深归。
落蕊半黏钗上燕，露黄斜映鬓边犀。
老夫无味已多时。

姜夔	霓裳中序第一
亭皋正望极。
乱落江莲归未得。
多病却无气力。
况纨扇渐疏，罗衣初萦。
流光过隙。
叹杏梁、双燕如客。
人何在，一帘淡月，仿佛照颜色。
幽寂。
乱蛩吟壁。
动庾信、清愁似织。
沈思年少浪迹。
笛里关山，柳下坊陌。
坠红无信息。
漫暗水，涓涓溜碧。
漂零久，而今何意，醉卧酒垆侧。

姜夔	庆宫春・高阳台
双桨莼波，一蓑松雨，暮愁渐满空阔。
呼我盟鸥，翩翩欲下，背人还过木末。
那回归去，荡云雪、孤舟夜发。
伤心重见，依约眉山，黛痕低压。
采香径里春寒，老子婆娑，自歌谁答。
垂虹西望，飘然引去，此兴平生难遏。
酒醒波远，政凝想、明素袜。
如今安在，唯有阑干，伴人一霎。

姜夔	齐天乐
庾郎先自吟愁赋。
凄凄更闻私语。
露湿铜铺，苔侵石井，都是曾听伊处。
哀音似诉。
正思妇无眠，起寻机杼。
曲曲屏山，夜凉独自甚情绪。
西窗又吹暗雨。
为谁频断续，相和砧杵。
候馆迎秋，离宫吊月，别有伤心无数。
豳诗漫与。
笑篱落呼灯，世间儿女。
写入琴丝，一声声更苦。

姜夔	满江红
仙姥来时，正一望、千倾翠澜。
旌旗共、乱云俱下，一依前山。
命驾群龙金作轭，相从诸娣玉为冠。
向夜深、风定悄无人，闻佩环。
神奇处，君试看。
奠淮右，诅江南。
遣六丁雷电，别守东关。
却笑英雄无好手，一篙春水走曹瞒。
又怎知、人在小红楼，帘影间。

姜夔	一萼红
古城阴。
有官梅几许，红萼未宜簪。
池面冰胶，墙腰雪老，云意还又沈沈。
翠藤共、闲穿径竹，渐笑语、惊起卧沙禽。
野老林泉，故王台榭，呼唤登临。
南去北来何事，荡湘云楚水，目极伤心。
朱户黏鸡，金盘簇燕，空叹时序侵寻。
记曾共，西楼雅集，想垂杨、还袅万丝金。
待得归鞍到时，只怕春深。

姜夔	念奴娇
闹红一舸，记来时、尝与鸳鸯为侣。
三十六陂人未到，水佩风裳无数。
翠叶吹凉，玉容销酒，更洒菰蒲雨。
嫣然摇动，冷香飞上诗句。
日暮。
青盖亭亭，情人不见，争忍凌波去。
只恐舞衣寒易落，愁入西风南浦。
高柳垂阴，老鱼吹浪，留我花间住。
田田多少，几回沙际归路。

姜夔	念奴娇
楚山修竹，自娟娟、不受人间袢暑。
我醉欲眠伊伴我，一枕凉生如许。
象齿为材，花藤为面，终是无真趣。
梅风吹溽，此君直恁清苦。
须信下榻殷勤，け然成梦，梦与秋相遇。
翠袖佳人来共看，漠漠风烟千亩。
蕉叶窗纱，荷花池馆，别有留人处。
此时归去，为君听尽秋雨。

姜夔	眉妩
看垂杨连苑，杜若侵沙，愁损未归眼。
信马青楼去，重帘下，娉婷人妙飞燕。
翠尊共款。
听艳歌、郎意先感。
便携手、月地云阶里，爱良夜微暖。
无限。
风流疏散。
有暗藏弓履，偷寄香翰。
明日闻津鼓，湘江上，催人还解春缆。
乱红万点。
怅断魂、烟水遥远。
又争似相携，乘一舸、镇长见。

姜夔	月下笛
与客携壶，梅花过了，夜来风雨。
幽禽自语。
啄香心、度墙去。
春衣都是柔荑翦，尚沾惹、残茸半缕。
怅玉钿似扫，朱门深闭，再见无路。
凝伫。
曾游处。
但系马垂杨，认郎鹦鹉。
扬州梦觉，彩云飞过何许。
多情须倩梁间燕，问吟袖、弓腰在否。
怎知道，误了人，年少自恁虚度。

姜夔	清波引
冷云迷浦。
倩谁唤、玉妃起舞。
岁华如许。
野梅弄眉妩。
屐齿印苍藓，渐为寻花来去。
自随秋雁南来，望江国、渺何处。
新诗漫与。
好风景、长是暗度。
故人知否。
抱幽恨难语。
何时共渔艇，莫负沧浪烟雨。
况有清夜啼猿，怨人良苦。

姜夔	法曲献仙音
虚阁笼寒，小帘通月，暮色偏怜高处。
树隔离宫，水平驰道，湖山尽入尊俎。
奈楚客淹留久，砧声带愁去。
屡回顾。
过秋风、未成归计。
谁念我、重见冷枫红舞。
唤起淡妆人，问逋仙、今在何许。
象笔鸾笺，甚而今、不道秀句。
怕平生幽恨，化作沙边烟雨。

姜夔	琵琶仙・自度曲
双桨来时，有人似、旧曲桃根桃叶。
歌扇轻约飞花，蛾眉正奇绝。
春渐远、汀洲自绿，更添了、几声啼。
十里扬州，三生杜牧，前事休说。
又还是、宫烛分烟，奈愁里、匆匆换时节。
都把一襟芳思，与空阶榆荚。
千万缕、藏鸦细柳，为玉尊、起舞回雪。
想见西出阳关，故人初别。

姜夔	玲珑四犯
叠鼓夜寒，垂灯春浅，匆匆时事如许。
倦游欢意少，俯仰悲今古。
江淹又吟恨赋。
记当时、送君南浦。
万里乾坤，百年身世，唯有此情苦。
扬州柳，垂官路。
有轻盈换马，端正窥户。
酒醒明月下，梦逐潮声去。
文章信美知何用，漫赢得、天涯羁旅。
教说与。
春来要、寻花伴侣。

姜夔	侧犯
恨春易去。
甚春却向扬州住。
微雨。
正茧栗梢头弄诗句。
红桥二十四，总是行云处。
无语。
渐半脱宫衣笑相顾。
金壶细叶，千朵围歌舞。
谁念我、鬓成丝，来此共尊俎。
後日西园，绿阴无数。
寂寞刘郎，自修花谱。

姜夔	水龙吟
夜深客子移舟处，两两沙禽惊起。
红衣入浆，青灯摇浪，微凉意思。
把酒临风，不思归去，有如此水。
况茂林游倦，长干望久，芳心事、箫声里。
屈指归期尚未。
鹊南飞、有人应喜。
画栏桂子，留香小待，提携影底。
我已情多，十年幽梦，略曾如此。
甚谢郎、也恨飘零，解道月明千里。

姜夔	探春慢
衰草愁烟，乱鸦送日，风沙回旋平野。
拂雪金鞭，欺寒茸帽，还记章台走马。
谁念飘零久，漫赢得、幽怀难写。
故人清沔相逢，小窗闲共情话。
长恨离多会少，重访问竹西，珠泪盈把。
雁碛波平，渔汀人散，老去不堪游冶。
无奈苕溪月，又照我、扁舟东下。
甚日归来，梅花零乱春夜。

姜夔	八归
芳莲坠粉，蔬桐吹绿，庭院暗雨乍歇。
无端抱影销魂处，还见筱墙萤暗，藓阶蛩切。
送客重寻西去路，问水面、琵琶谁拨。
最可惜、一片江山，总付与啼。
长恨相从未款，而今何事，又对西风离别。
渚寒烟淡，棹移人远，缥缈行舟如叶。
想文君望久，倚竹愁生步罗袜。
归来後、翠尊双饮，下了珠帘，玲珑闲看月。

姜夔	解连环
玉鞭重倚。
却沈吟未上，又萦离思。
为大乔、能拨春风，小乔妙移筝，雁啼秋水。
柳怯云松，更何必、十分梳洗。
道郎携羽扇，那日隔帘，半面曾记。
西窗夜凉雨霁。
叹幽欢未足，何事轻弃。
问後约、空指蔷薇，算如此溪山，甚时重至。
水驿灯昏，又见在、曲屏近底。
念唯有、夜来皓月，照伊自睡。

姜夔	喜迁莺慢・喜迁莺
玉珂朱组。
又占了、道人林下真趣。
窗户新成，青红犹润，双燕为君胥宇。
秦淮贵人宅第，问谁记、六朝歌舞。
总付与、在柳桥花馆，玲珑深处。
居士。
闲记取。
高卧未成，且种松千树。
觅句堂深，写经窗静，他日任听风雨。
列仙更教谁做，一院双成俦侣。
世间住。
且休将鸡犬，云中飞去。

姜夔	摸鱼儿
向秋来、渐疏班扇，雨声时过金井。
堂虚已放新凉入，湘竹最宜敧枕。
闲记省。
又还是、斜河旧约今再整。
天风夜冷。
自织锦人归，乘槎客去，此意有谁领。
空赢得，今古三星炯炯。
银波相望千顷。
柳州老矣犹儿戏，瓜果为伊三请。
云路回。
漫说道、年年野鹊曾并影。
无人与问。
但浊酒相呼，疏帘自卷，微月照清饮。

姜夔	扬州慢
淮左名都，竹西佳处，解鞍少驻初程。
过春风十里，尽荠麦青青。
自胡马窥江去後，废池乔木，犹厌言兵。
渐黄昏，清角吹寒，都在空城。
杜郎俊赏，算而今，重到须惊。
纵豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生。

姜夔	长亭怨慢
渐吹尽、枝头香絮。
是处人家，绿深门户。
远浦萦回，暮帆零乱向何许。
阅人多矣，谁得似、长亭树。
树若有情时，不会得、青青如此。
日暮。
望高城不见，只见乱山无数。
韦郎去也，怎忘得、玉环分付。
第一是、早早归来，怕红萼、无人为主。
算空有并刀，难翦离愁千缕。

姜夔	淡黄柳
空城晓月。
吹入垂杨陌。
马上单衣寒恻恻。
看尽鹅黄嫩绿，都是江南旧相识。
正岑寂。
明朝又寒食。
强携酒、小桥宅，怕梨花落尽成秋色。
燕燕飞来，问春何在，唯有池塘自碧。

姜夔	石湖仙
松江烟浦。
是千古三高，游衍佳处。
须信石湖仙，似鸱夷、翩然引去。
浮云安在，我自爱、绿香红舞。
容与。
看世间、几度今古。
卢沟旧曾驻马，为黄花、闲吟秀句。
见说胡儿，也学纶巾雨。
玉友金蕉，玉人金缕。
缓移筝柱。
闲好语。
明年定在槐府。

姜夔	暗香
旧时月色。
算几番照我，梅边吹笛。
唤起玉人，不管清寒与攀摘。
何逊而今渐老，都忘却、春风词笔。
但怪得、竹外疏花，香冷入瑶席。
江国。
正寂寂。
叹寄与路遥，夜雪初积。
翠尊易泣。
红萼无言耿相忆。
长记曾携手处，千树压、西湖寒碧。
又片片、吹尽也，几时见得。

姜夔	疏影
苔枝缀玉。
有翠禽小小，枝上同宿。
客里相逢，篱角黄昏，无言自倚修竹。
昭君不惯胡沙远，但暗忆、江南江北。
想佩环、月夜归来，化作此花幽独。
犹记深宫旧事，那人正睡里，飞近蛾绿。
莫似春风，不管盈盈，早与安排金屋。
还教一片随波去，又却怨、玉龙哀曲。
等恁时、重觅幽香，已入小窗横幅。

姜夔	惜红衣
簟枕邀凉，琴书换日，睡馀无力。
细洒冰泉，并刀破甘碧。
墙头唤酒，谁问讯、城南诗客。
岑寂。
高柳晚蝉，说西风消息。
虹粱水陌。
鱼浪吹香，红衣半狼藉。
维舟试望故国。
眇天北。
可惜渚边沙外，不共美人游历。
问甚时同赋，三十六陂秋色。

姜夔	角招
为春瘦。
何堪更绕西湖，尽是垂柳。
自看烟外岫。
记得与君，湖上携手。
君归未久。
早乱落、香红千亩。
一叶凌波缥缈，过三十六离宫，遣游人回首。
犹有。
画船障袖。
青楼倚扇，相映人争秀。
翠翘光欲溜。
爱著宫黄，而今时候。
伤春似旧。
荡一点、春心如酒。
写入吴丝自奏。
问谁识，曲中心、花前友。

姜夔	徵招
潮回却过西陵浦，扁舟仅容居士。
去得几何时，黍离离如此。
客途今倦矣。
漫赢得、一襟诗思。
记忆江南，落帆沙际，此行还是。
迤逦。
剡中山，重相见、依依故人情味。
似怨不来游，拥愁鬟十二。
一丘聊复尔。
也孤负、幼舆高志。
水荭晚，漠漠摇烟，奈未成归计。

姜夔	秋宵吟
古帘空，坠月皎。
坐久西窗人悄。
蛩吟苦，渐漏水丁丁，箭壶催晓。
引凉飔、动翠葆。
露脚斜飞云表。
因嗟念，似去国情怀，暮帆烟草。
带眼销磨，为近日、愁多顿老。
卫娘何在，宋玉归来，两地暗萦绕。
摇落江枫早。
嫩约无凭，幽梦又杳。
但盈盈、泪洒单衣，今夕何夕恨未了。

姜夔	凄凉犯
绿杨巷陌。
秋风起、边城一片离索。
马嘶渐远，人归甚处，戍楼吹角。
情怀正恶。
更衰草寒烟淡薄。
似当时、将军部曲，迤逦度沙漠。
追念西湖上，小舫携歌，晚花行乐。
旧游在否，想如今、翠凋红落。
漫写羊裙，等新雁来时系著。
怕匆匆、不肯寄与，误後约。

姜夔	翠楼吟
月冷龙沙，尘轻虎落，今年汉初赐。
新翻胡部曲，听毡幕、元戎歌吹。
层楼高峙。
看栏曲萦红，檐牙飞翠。
人姝丽。
粉香吹下，夜寒风细。
此地。
宜有词仙，拥素云黄鹤，与君游戏。
玉梯凝望久，叹芳草、萋萋千里。
天涯情味。
仗酒清愁，花销英气。
西山外。
晚来还卷，一帘秋霁。

姜夔	湘月・念奴娇
五湖旧约，问经年底事，长负清景。
暝入西山，渐唤我、一叶夷犹乘兴。
倦网都收，归禽时度，月上汀州冷。
中流容与，画桡不点清镜。
谁解唤起湘灵，烟鬟雾鬓，理哀弦鸿阵。
玉麈谈玄，叹坐客、多少风流名胜。
暗柳萧萧，飞星冉冉，夜久知秋信。
鲈鱼应好，旧家乐事谁省。

姜夔	小重山令・小重山
寒食飞红满帝城。
慈乌相对立，柳青青。
玉阶端笏细陈情。
天恩许，春尽可还京。
鹊报倚门人。
安舆扶上了，更亲擎。
看花携乐缓行程。
争迎处，堂下拜公卿。

姜夔	念奴娇
昔游未远，记湘皋闻瑟，沣浦捐褋。
因觅孤山林处士，来踏梅根残雪。
獠女供花，伧儿行酒，卧看青门辙。
一丘吾老，可怜情事空切。
曾见海作桑田，仙人云表，笑汝真痴绝。
说与依依王谢燕，应有凉风时节。
越只青山，吴惟芳草，万古皆沈灭。
绕枝三匝，白头歌尽明月。

姜夔	卜算子
江左咏梅人，梦绕青青路。
因向凌风台下看，心事还将与。
忆别庾郎时，又过林逋处。
万古西湖寂寞春，惆怅谁能赋。

姜夔	卜算子
月上海云沈，鸥去吴波回。
行过西泠有一枝，竹暗人家静。
又见水沈亭，举目悲风景。
花下铺毡把一杯，缓饮春风影。

姜夔	卜算子
藓干石斜妨，玉蕊松低覆。
日暮冥冥一见来，略比年时瘦。
凉观酒初醒，竹阁吟才就。
犹恨幽香作许悭，小迟春心透。

姜夔	卜算子
家在马城西，今赋梅屏雪。
梅雪相兼不见花，月影玲珑彻。
前度带愁看，一饷和愁折。
若使逋仙及见之，定自成愁绝。

姜夔	卜算子
摘蕊暝禽飞，倚树悬冰落。
下竺桥边浅立时，香已漂流却。
空径晚烟平，古寺春寒恶。
老子寻花第一番，常恐吴儿觉。

姜夔	卜算子
绿萼更横枝，多少梅花样。
惆怅西村一坞春，开遍无人赏。
细草藉金舆，岁岁长吟想。
枝上么禽一两声，犹似宫娥唱。

姜夔	卜算子
象笔带香题，龙笛吟春咽。
杨柳娇痴未觉愁，花管人离别。
路出古昌源，石瘦冰霜洁。
折得青须碧藓花，持向人间说。

姜夔	卜算子
御苑接湖波，松下春风细。
云绿峨峨玉万枝，别有仙风味。
长信昨来看，忆共东皇醉。
此树婆娑一惘然，苔藓生春意。

姜夔	洞仙歌
花中惯识，压架玲珑雪。
乍见缃蕤间琅叶。
恨春风将了，染额人归，留得个、袅袅垂香带月。
鹅儿真似酒，我爱幽芳，远比酴又娇绝。
自种古松根，待看黄龙，乱飞上、苍髯五鬣。
更老仙、添与笔端春，敢唤起桃花，问谁优劣。

姜夔	蓦山溪
青青官柳，飞过双双燕。
楼上对春寒，卷珠帘、瞥然一见。
如今春去，香絮乱因风，沾径草，惹墙花，一一教谁管。
阳关去也，方表人肠断。
几度拂行轩，念衣冠、尊前易散。
翠眉织锦，红叶浪题诗。
烟渡口，水亭边，长是心先乱。

姜夔	永遇乐
我与先生，夙期已久，人间无此。
不学杨郎，南山种豆，十一徵微利。
云霄直上，诸公衮衮，乃作道边苦李。
五千言，老来受用，肯教造物儿戏。
东冈记得，同来胥宇，岁月几时难计。
柳老悲桓，松高对阮。
未办为邻地。
长干白下，青楼朱阁，往往梦中槐蚁。
却不如、洼尊放满，老夫未醉。

姜夔	虞美人
阑干表立苍龙背。
三面巉天翠。
东游才上小蓬莱。
不见此楼烟雨、未应回。
而今指点来时路。
却是冥蒙处。
老仙鹤驭几时归。
未必山川城郭、是耶非。

姜夔	永遇乐
云隔迷楼，苔封很石，人向何处。
数骑秋烟，一篙寒汐，千古空来去。
使君心在，苍绿嶂，苦被北门留住。
有尊中酒差可饮，大旗尽绣熊虎。
前身诸葛，来游此地，数语便酬三顾。
楼外冥冥，江皋隐隐，认得征西路。
中原生聚，神京耆老，南望长淮金鼓。
问当时、依依种柳，至今在否。

姜夔	水调歌头
日落爱山紫，沙涨省潮回。
平生梦犹不到，一叶眇西来。
欲讯桑田成海，人世了无知者，鱼鸟两相推。
天外玉笙杳，子晋只空台。
倚阑干，二三子，总仙才。
尔歌远游章句，云气入吾杯。
不问王郎五马，颇忆谢生双屐，处处长青苔。
东望赤城近，吾兴亦悠哉。

姜夔	汉宫春
云曰归欤。
纵垂天曳曳，终反衡庐。
扬州十年一梦，俯仰差殊。
秦碑越殿，悔旧游、作计全疏。
分付与、高怀老尹，管弦丝竹宁无。
知公爱山入剡，若南寻李白，问讯何如。
年年雁飞波上，愁亦关予。
临皋领客，向月边、携酒携鲈。
今但借、秋风一榻，公歌我亦能书。

姜夔	汉宫春
一顾倾吴。
苎萝人不见，烟杳重湖。
当时事如对弈，此亦天乎。
大夫仙去，笑人间、千古须臾。
有倦客、扁舟夜泛，犹疑水鸟相呼。
秦山对楼自绿，怕越王故垒，时下樵苏。
只今倚阑一笑，然则非欤。
小丛解唱，倩松风、为我吹竽。
更坐待、千岩月落，城头眇眇啼鸟。

姜夔	点绛唇
祝寿筵开，画堂深映花如绣。
瑞烟喷兽。
帘幕香风透。
一点台星，化作人间秀。
韶音奏。
两行红袖。
齐劝长生酒。

姜夔	越女镜心・法曲献仙音
风竹吹香，水枫鸣绿，睡觉凉生金缕。
镜底同心，枕前双玉，相看转伤幽素。
傍绮阁、轻阴度。
飞来鉴湖雨。
近重午。
燎银篝、暗薰溽暑。
罗扇小、空写数行怨苦。
纤手结芳兰，且休歌、九辩怀楚。
故国情多，对溪山、都是离绪。
但一川烟苇，恨满西陵归路。

姜夔	月上海棠
红妆艳色，照浣花溪影，绝代姝丽。
弄轻风、摇荡满林罗绮。
自然富贵天姿，都不比、等闲桃李。
帘栊静悄，月上正贪春睡。
长记初开日，逞妖丽、如与人面争媚。
过韶光一瞬，便成流水。
对此日叹浮华，惜芳菲、易成憔悴。
留无计。
惟有花边尽醉。

汪莘	水调歌头
听说古时月，皎洁胜今时。
今人但见今月，也道似琉璃。
君看少年眸子，那比婴儿神彩，投老又堪悲。
明月不在盛，玉斧亦何为。
约东坡，招太白，试寻思。
凭谁斫却，里面桂影数千枝。
忆在无怀天上，仍向有虞宫殿，看月到陈隋。
别有一轮月，万古没成亏。

汪莘	乳燕飞・贺新郎
去郢频回首。
正横江、荪桡容与，兰旌悠久。
怅望龙门都不见，似把长楸孤负。
念往日、佳人为偶。
独向芳洲相思处，采苹花、杜若空盈手。
乘赤豹，谁来後。
云中眼界穷高厚。
览山川、冀州还在，陶唐何有。
木叶纷纷秋风晚，缥缈潇湘左右。
见帝子、冰魂厮守。
应记薰弦相对日，酹一杯、太乙东皇酒。
问此意，君知否。

汪莘	乳燕飞・贺新郎
晓趁西湖约。
到湖头，烟消日出，波生雨脚。
日挈白鱼携碧酒，要与诗人共酌。
把楼上、珠帘卷却。
坐对荷花三万朵，念西邻、未嫁肌如削。
待折与，不堪著。
别来又见秋萧索。
恨无由、将余风月，伴君云鹤。
想见登山临水处，醉把茱萸盘礴。
唱白雪、阳春新作。
一自东篱人去後，算人间，黄菊空零落。
叹作者，多命薄。

汪莘	浪淘沙
天末起凉风。
云气匆匆。
如今何处有英雄。
独佩一壶溪上去，秋水澄空。
绝壁耸云中，倒挂青松。
醉歌汉殿与秦宫。
日现山西留不住，目送飞鸿。

汪莘	沁园春
春至伤春，秋至悲秋，谁在华胥。
叹谪仙才气，飞扬拔扈，渊明何事，慷慨欷歔。
自我少年，如今晚境，行半人间真有馀。
都休问，且一觞一咏，吾爱吾庐。
南皋境界何如。
舍明月清风谁与居。
望蓬山路杳，万株翠桧，方壶门掩，四面红蕖。
中有佳人，绰如姑射，一炷清香满太虚。
尘寰外，被鸣鸾报客，飞鹤传书。

汪莘	满江红
荆楚岁时，念自古、登临风俗。
休更道、桓家车骑，谢家丝竹。
不觉吹将头上帽，可来共采篱边菊。
叹如今，重九有何人，相追逐。
穷处士，枯如木。
贤太守，温如玉。
遣厨人馈酒，廪人馈粟。
欲寄唐虞无限意，离骚都是相思曲。
奈两三、寒蝶尚于飞，秋光促。

汪莘	满江红
万古灰飞，算何用、黄金满屋。
吾老矣，几番重九，几杯醽醁。
此日登临多恨别，明年强健何由卜。
且唤教、儿女逐人来，寻黄菊。
苹已白，枫犹绿。
鲈已晚，橙初熟。
叹人间何事，稍如吾欲。
五柳爱寻王母使，三闾好作湘妃曲。
向飘风、冻雨返柴扉，骑黄犊。

汪莘	浣溪沙
一曲清溪绕舍流。
数间茅屋正宜秋。
芙蓉灼灼出墙头。
元亮气高还作令，少陵形瘦不封侯。
村醪闲饮两三瓯。

汪莘	念奴娇
龙山高会，忆当时宾主，风流云散。
今日紫阳峰顶上，人望旌旗天半。
万叠红蕖，千层黄菊，照耀成飞观。
西风浩荡，碧天斜去双雁。
遥想健笔淋漓，龙蛇落纸，妙句高张翰。
笼日轻霞横数抹，绿水金波相间。
目寄宣平，神追师道，归棹摇星汉。
城中万户，烛光香雾交贯。

汪莘	蓦山溪
金风玉露，洗出乾坤体。
乘兴到前村，见一片、清溪无底。
竹篱茅舍，鸡犬两三家，寻渔父，问湘灵，拄杖斜阳里。
青春误我，白发今如此。
幸自识方壶，有个人，神通游戏。
涧边野鹤，岩上忽孤云，倾浊酒，对黄花，又似东篱子。

汪莘	生查子
春来春色佳，秋至秋光好。
无计奈春归，又看秋光老。
去年飞雪时，病与梅花道。
来岁雪飞时，为把金樽倒。

汪莘	感皇恩
年少好寻芳，早春时节。
飞去飞来似蝴蝶。
如今老大，懒趁五陵豪侠。
梦中时听得，秦箫咽。
割断人间，柳枝桃叶。
海上书来恨离别。
旧游还在，空锁烟霞万叠。
举杯相忆处，青天月。

汪莘	忆秦娥
村南北。
夜来陡觉霜风急。
霜风急。
征途情绪，塞垣消息。
佳人独倚琵琶泣。
一江明月空相忆。
空相忆。
寒衣未絮，荻花狼籍。

汪莘	点绛唇
数朵芙蕖，嫣然一笑凌清晓。
谢家池沼。
秋景偏宜少。
气挟清霜，似把群花小。
秋风袅。
湘君来了。
一曲烟波渺。

汪莘	菩萨蛮
问言何处秋光好。
当年曾过长洲道。
一望没遮拦。
天宽水亦宽。
也因轻霭扫。
也傍斜晖讨。
指点与君看。
画他难不难。

汪莘	桃源忆故人
人间只解春留住。
不管秋归去。
一阵西窗风雨。
秋也归何处。
柴扉半掩闲庭户。
黄叶青苔无数。
犹把小春分付。
梅蕊前村路。

汪莘	浣溪沙
青女催人两鬓霜。
自篘白酒作重阳。
方壶老子莫凄凉。
天地两三胡蝶梦，古今多少菊花香。
只将破帽送秋光。

汪莘	点绛唇
晓角霜天，昼帘却是春天气。
小园行处。
双蝶相随至。
恰向梅边，又向桃边觑。
孜孜地。
访兰寻蕙。
谁会幽人意。

汪莘	汉宫春
春色平分，甚偏他杨柳，分外风流。
夭桃自适其适，一笑还休。
可怜仙李，对东风、却少温柔。
争奈得、海棠妆点，向人浑不知羞。
谁觉韶华如梦，到酴醾开后，莺语供愁。
天教姚黄晚出，贵与王侔。
花中隐者，有春兰、秋菊俱优。
须是到、溪山清冻，江梅香喷枝头。

汪莘	菩萨蛮
渔翁家住寒潭上。
晓霜晚日时相向。
三尺白鱼长。
一双摇玉光。
前朝来献状。
果慰携壶望。
水月正商量。
小桥梅欲香。

汪莘	小重山
居士情怀爱小春。
恰如重会面，旧时人。
东君轻笑又轻颦。
如道我，春去却伤心。
青鸟下红巾。
瑶池春信早，莫因循。
柳丝黄日牡丹晨。
相随逐，春浅到春深。

汪莘	聒龙谣
梦下瑶台，神飞阆苑，自叹尘寰久客。
三入成周，望皇居帝宅。
荡兰桨、伊阙波涛，曳玉杖、洛阳阡陌。
独踌躇、武烈文谟，天垂晚，月生魄。
故人少，别怀多，引壶觞自酌，谁怜衰白。
群仙问我，尚低头方册。
共云将、东过扶摇，遇鸿蒙、顿超玄默。
待功成，翳凤骑麟，把蟠桃摘。

汪莘	水龙吟
当年翦彩垂髫，超然便欲为仙去。
世间俗状，人心狡计，不堪同住。
每坐空山，独临古涧，神闲意寓。
想瀛洲鸡犬，蓬莱猿鹤，应怅望，门前路。
自昔侯王将相，几番成、落花飞絮。
仰天醉眼，兴云妙手，年华迟暮。
长揖烟尘，静朝日月，谁知幽素。
正风清麟背，星垂海角，晓钟初寤。

汪莘	水调歌头
寄语山阿子，何日出幽篁。
兰衣蕙带，为我独立万寻冈。
头上青天荡荡，足下白云霭霭，和气自悠扬。
一阵东风至，灵雨过南塘。
招山鬼，吊河伯，俟东皇。
朱宫紫阙，何事宛在水中央。
长望龙輈雷驾，凭仗箫钟交鼓，宾日出扶桑。
我乃援北斗，子亦射天狼。

汪莘	水调歌头
谁与玩芳草，公子未西归。
天然脱去雕饰，秋水落芙蕖。
发轫朝兮东壁，弭节夕兮西极，故国入踌躇。
梦里不知路，南斗正扶疏。
鸩不好，凤不利，忆三闾。
算来何事，苦道岁晏孰华余。
首拜东皇太乙，复次云君司命，高曳九霞裾。
山鬼正含睇，慕我欲何如。

汪莘	水调歌头
尧舜去已远，稷契不重来。
周流天上地下，我马亦悠哉。
君向云中独立，知与何人相俟，孔盖逐风回。
长忆目成处，却苦别离催。
被明月，佩宝璐，冠崔嵬。
可怜幼好奇服，年老在尘埃。
天地与我同性，日月与我同命，何事有馀哀。
故国空乔木，野鹿上高台。

汪莘	水调歌头
孔孟化尘土，秦汉共丘墟。
人间美恶如梦，试看几张书。
还是天一地二，做出朝三暮四，堪笑又堪悲。
谁忆陶元亮，春酒解饥劬。
老将至，岁既晏，念春归。
停云亲友南北，何以慰离居。
半郭半村佳处，一竹一花生意，吾亦爱吾庐。
时访前村酒，旋买小溪鱼。

汪莘	水调歌头
志可洞金石，气可塞堪舆。
问君所志安在，富贵胜人乎。
看取首阳二子，叩住孟津匹马，天讨不枝梧。
特立浮云外，大块可齐驱。
铁可折，玉可碎，海可枯。
不论穷达生死，直节贯殊途。
立处孤峰万仞，袖里青蛇三尺，用舍付河图。
汝阳阿上，濯汝洞庭河。

汪莘	水调歌头
欲觅存心法，当自尽心求。
此心尽处，豁地知性与天侔。
行尽武陵溪路，忽见桃源洞口，渔子舍渔舟。
输与逃秦侣，绝境几春秋。
举全体，既尽得，要敛收。
勿忘勿助之际，玄牝一丝头。
君看天高地下，中有鸢飞鱼跃，妙用正周流。
可与知者道，莫语俗人休。

汪莘	满江红
唐宋诸公，谁道得、梅花亲切。
到和靖、先生诗出，古人俱拙。
写照乍分清浅水，传神初付黄昏月。
尽後来、作者斗尖新，仍重叠。
离不得，春和腊。
少不得，烟和雪。
更茅檐低亚，竹篱轻折。
何事西邻春得入，还如东阁人伤别。
总输他、树下作僧来，离言说。

汪莘	满江红
洞府瑶池，多是见、桃红满地。
君试问、江海清绝，因何抛弃。
仙景常如二三月，此花不受春风醉。
被贩儿、俚妇折来看，添憔悴。
泛雪艇，摇冰枻。
溪馆静，村扉闭。
须祁寒彻骨，清香透鼻。
孤竹赤松真我友，姚黄魏紫非吾契。
笑方壶、日日绕南枝，犹多事。

汪莘	水调歌头
草木自成岁，禽鸟已春声。
仰观俯察，多少宇宙古今情。
遐想炎黄以上，逮至汉唐而下，几个费经营。
巢许有真意，无责自身轻。
富与贵，贫与贱，死还生。
方壶岁晚，深感梅蕊向人倾。
造物元来无物，有物还应自造，人意几曾平。
天际识归路，野鹤忽长鸣。

汪莘	沁园春
三十六峰，三十六溪，长锁清秋。
对孤峰绝顶，云烟竞秀，悬崖峭壁，瀑布争流。
洞里桃花，仙家芝草，雪後春正取次游。
亲曾见，是龙潭白画，海涌潮头。
当年黄帝浮丘。
有玉枕玉床还在不。
向天都月夜，遥闻凤管，翠微霜晓，仰盼龙楼。
砂穴长红，丹炉已冷，安得灵方闻早修。
谁知此，问原头白鹿，水畔青牛。

汪莘	沁园春
家在柳塘，榜挂方壶，图挂黄山。
觉仙峰六六，满堂峭峻，仙溪六六，绕屋潺。
行到水穷，坐看云起，只在吾庐寻丈间。
非人世，但鹤飞深谷，猿啸高岩。
如今老疾蹒跚。
向画里嬉游卧里看。
甚花开花落，悄无人见，山南山北，谁似余闲。
住个庵儿，了些活计，月白风清人倚阑。
山中友，类先秦气貌，後晋衣冠。

汪莘	行香子
野店残冬。
绿酒春浓。
念如今、此意谁同。
溪光不尽，山翠无穷。
有几枝梅，几竿竹，几株松。
篮舆乘兴，薄暮疏钟。
望孤村、斜日匆匆。
夜窗雪阵，晓枕云峰。
便拥渔蓑，顶渔笠，作渔翁。

汪莘	行香子
策杖溪边。
倚杖峰前。
望琼林、玉树森然。
谁家残雪，何处孤烟。
向一溪桥，一茅店，一渔船。
别般天地，新样山川。
唤家童、访鹤寻猿。
山深寺远，云冷钟残。
喜竹间灯，梅间屋，石间泉。

汪莘	水调歌头
酿秫小春月，取酒雪花晨。
漏壶插破浮蚁，涌起碧鳞鳞。
谁觉东风密至，更带梅香潜入，瓮里净无尘。
一见酒之面，便得酒之心。
这番酒，□□□，未及宾。
黄山图就，旧日境界喜重新。
三十六峰云嶂，三十六溪烟水，三十六壶春。
寄语黄山道，我是境中人。

汪莘	鹊桥仙
柳塘居处，方壶道号，汪姓莘名耕字。
欲将丹药点凡花，教都做、水仙无计。
家中安石，村中居易，总是一场游戏。
曲终金石满吾庐，争奈少、柳家风味。

汪莘	鹊桥仙
傥来无定，浮生如寄，休说真非真是。
道人半睡半醒时，全身在、碧霄宫里。
风师四起，云君六合，茅舍有何准拟。
待他雪阵打窗来，旋披起、半床纸被。

汪莘	沁园春
流水小桥，茅屋竹窗，纸帐蒲团。
把坎宫闭了，虎龙吟啸，离宫锁定，日月回环。
万点星飞，两轮电转，五色圆光天样宽。
□奇处，渐冥冥杳杳，有个鸦翻。
当时筑著机关。
後常把空华戏弄看。
更有些可笑，寐中清境，有些可怪，镜里清颜。
太上留魂，老君炼魄，又被瞿昙都扫残。
如何好，只单修见性，双练还丹。

汪莘	杏花天
残雪林塘春意浅。
倚碧玉、阑干日晚。
天涯五色明如翦。
上有新蟾占断。
从别後、水遥山远。
倩说与、天台刘阮。
方壶只有梅花伴。
不似桃花庭院。

汪莘	杏花天
美人家在江南住。
每惆恨、江南日暮。
白苹洲畔花无数。
还忆潇湘风度。
幸自是、断肠无处。
怎强作、莺声燕语。
东风占断秦筝柱。
也逐落花归去。

汪莘	减字木兰花
诗家清绝。
檐外森然苍玉节。
学易无思。
一笑窗前白玉妃。
何人共说。
山上青松松上雪。
更有谁知。
溪在门前月在溪。

汪莘	西江月
红白虽分两色，清香总是梅花。
早春风日野人家。
相对伯夷柳下。
爱影拈将灯取，惜香放下帘遮。
长安如梦只堪嗟。
乐此应须贤者。

汪莘	西江月
曾把江梅入室，门人不敬红梅。
清香一点入灵台。
傲雪家风犹在。
状貌妇人孺子，性情烈士奇才。
自开自落有谁来。
与汝上林相待。

汪莘	西江月
天下老松有数，人间不记何年。
海心岳顶寺门前。
我欲收成一片。
为向此公传语，却教老子随缘。
龙盘虎踞负青天。
岂若吾身亲见。

汪莘	卜算子
夏则饮红泉，冬则餐红术。
一片新春入手来，不费些儿力。
春在水无痕，春在山无迹。
李白桃红未吐时，好个春消息。

汪莘	南乡子
茅舍起疏烟。
家在寒溪阿那边。
修竹当篱梅当户，萧然。
问是尧天是葛天。
风雨入新年。
惟恐春阴咽管弦。
绿酒一樽歌一曲，人传。
不属天仙属散仙。

汪莘	好事近
堂上挂黄山，辉映庭前春雪。
记得山中雪境，恰一般清绝。
须知天锡与方壶，比似镜湖别。
好得镜湖狂客，伴方壶欢伯。

汪莘	好事近
挽我过溪桥，请与春风权摄。
推出雪峰千丈，照碧溪春色。
别来三度见梅花，今日共君说。
只这溪山十里，剩几多风月。

汪莘	生查子
天上不知天，洞里休寻洞。
洞府天宫在眼前，春日都浮动。
我自觉来看，他在迷时梦。
觉则人人总是仙，步步乘鸾凤。

汪莘	好事近
风日未全春，又是春来风日。
不出方壶门户，见东皇消息。
此时春事苦无多，春意最端的。
却被草牙引去，向柳梢收得。

汪莘	好事近
春早不知春，春晚又还无味。
一点日中星鸟，想尧民如醉。
不寒不暖杏花天，花到半开处。
正是太平风景，为人间留住。

汪莘	好事近
风雨打黄昏，啼杀满山杜宇。
到得人间春去，问英雄何处。
桃红李白竞春光，谁共残妆语。
最是梨花一树，照谁家庭户。

汪莘	好事近
阆苑梦回时，窗外数声啼鸟。
觉我床前天气，便清明多少。
诗人门户约花开，宿蝶误飞了。
一段山青水绿，作洞庭春晓。

汪莘	好事近
夹岸隘桃花，花下苍苔如积。
蓦地轻寒一阵，上桃花颜色。
东邻西舍绝经过，新月是相识。
白玉阑干斜倚，作蓬山春夕。

汪莘	好事近
天宇绿无云，迟日江山如绣。
是日轻衫团扇，笑折花相授。
南山之北北山南，星鸟尚依旧。
谁在松风高卧，作嵩阳春画。

汪莘	好事近
月落画桥西，花影柳阴相亚。
把住常娥问道，是谁家亭榭。
天边处士少微星，正在杏花下。
斜卓参旗一片，作草堂春夜。

汪莘	洞仙歌
春王正月，雪阵联翩下。
我有春风怎生卖。
忽扫残夜雨，推出朝阳，天地里，玉烛一枝无价。
早春虚过了，尚有二分，是处春光好收买。
也不违天性，不远人情，杨柳陌、临水夭桃亭榭。
身子外、只要自家人，共酒後羲皇，花前偏霸。

汪莘	乳燕飞・贺新郎
策杖南山去。
到南溪、谁家宅院，欺人先渡。
羽扇徐麾童仆退，翠柳白沙西路。
帝赐我、阆风玄圃。
一片飞来红叶阔，细看来、上有双鸾句。
应念我，尘中住。
眼前儿女闲相语。
怪人间、禁烟时节，安排樽俎。
为道从来寒食好，且莫思量今古。
共绿水、春风鸥鹭。
望我壶天天未晚，记碧桃、花发闲庭户。
归到也，对花舞。

汪莘	八声甘州
惜馀春、蛱蝶引春来，杜鹃趣春归。
算何如桃李，浑无言说，开落忘机。
多谢黄鹂旧友，相逐落花飞。
芳草连天远，愁杀斜晖。
谁向西湖南畔，问亭台在否，花木应非。
看孤山山下，惟说隐君庐。
想钱塘、春游依旧，到梨花、寒食隘舟车。
寻常事，不须惆怅，暮雨沾衣。

汪莘	浣溪沙
白日青天蘸水开。
落花江上玉鞭回。
东君擎出牡丹来。
独占洛阳春气足，遂中天下作花魁。
相知深处举离杯。

汪莘	满庭芳
云绕花屏，天横练带，画堂三月初三。
斜风细雨，罗幕护轻寒。
无数天香国色，枝枝带、洛浦嵩山。
烧红烛，吞星□日，光射九霞冠。
仙宫，深几许，黄莺问道，紫莺窥帘。
似太真姊妹，半醒微酣。
须信生来富贵，何曾在、草舍茅庵。
皇州近，扁舟载去，春色冠东南。

汪莘	谒金门
檐溜滴。
都是春归消息。
带雨牡丹无气力。
黄鹂愁雨湿。
争看洛阳春色。
忘却连天草碧。
南浦绿波双桨急。
沙头人伫立。

汪莘	玉楼春
一片江南春色晚。
牡丹花谢莺声懒。
问君离恨几多长，芳草连天犹觉短。
昨夜溪头新溜满。
樽前自起喷龙管。
明朝飞棹下钱塘，心共白苹香不断。

汪莘	江神子・江城子
鹧鸪声里别江东。
绿阴中。
夕阳红。
一点离愁，相对景重重。
目断大罗天上客，朝玉帝，把芙蓉。
紫阳山下偶相逢。
醉金锺。
跨苍龙。
归去故山，犹带白云封。
洞口桃花如恨我，飘满地，任春风。

汪莘	满庭芳
云梦南来，岷嶓东会，楼前天水苍茫。
黄州太守，万里作金汤。
淮上烟尘初敛，仍安集、耕陇渔乡。
须知道，纶巾羽扇，不独数周郎。
生朝，遥想处，雪消赤壁，春动黄冈。
有新翻杨柳，细抹丝簧。
竹外一枝更好，应回首、清浅池塘。
看看也，天边凤诏，归侍赭袍光。

汪莘	哨遍
近腊景和，故山可过，足下听余述。
便自往山中，憩精蓝，与僧饭讫。
北涉灞川，明月华映郭，夜登华子冈头立。
嗟辋水沦涟，与月上下，寒山远火蒙笼。
听林外犬类豹声雄。
更村落谁家鸣夜舂。
疏钟相闻，独坐此时，多思往日。
噫，记与君同。
清流仄径玉琤琮。
携手赋佳什。
往来萝月松风。
只待仲春天，春山可望，山中卉木垂萝密。
见出水轻鯈，点溪白鹭，青皋零露方湿。
雉朝飞，麦陇鸣俦匹。
念此去非遥莫相失。
傥能从我敢相必。
天机非子清者，此事非所急。
是中有趣殊深，愿子无忽。
不能一一。
偶因驮檗附吾书，是山人王维摩诘。

曹彦约	满庭芳
老子今年，年登七十，阿婆年亦相当。
几年辛苦，今日小风光。
遇好景，何妨笑饮，依前是、未放心肠。
人都道，明明了了，强似个儿郎。
幸偿。
婚嫁了，双雏蓝袖，拜舞称觞。
女随夫上任，孙渐成行。
惭愧十分圆满，无以报、办取炉香。
频频祝，百年相守，老子更清强。

张潞	祝英台近
宝熏浓，云幄重，琼叶丽金蕊。
黛绿蜂黄，秋态未憔悴。
绣帘深院黄昏，著香无处，人欲睡、为花重起。
月如水。
别有天外楼台，玲珑异尘世。
翠袖生寒，只欠素娥倚。
何如倩取西风，吹将归去，为添在、广寒宫里。

崔与之	水调歌头
万里云间戍，立马剑门关。
乱山极目无际，直北是长安。
人苦百年涂炭，鬼哭三边锋镝，天道久应还。
手写留屯奏，炯炯寸心丹。
对青灯，搔白发，漏声残。
老来勋业未就，妨却一身闲。
梅岭绿阴青子，蒲间清泉白石，怪我旧盟寒。
烽火平安夜，归梦到家山。

崔与之	贺新郎
雨过云容扫。
使星明、德心高揭，福心旁照。
槐屋犹喧梅正熟，最是清和景好。
望金节、云间缥缈。
和气如春清似水，漾恩波、沾渥天南道。
晨鹊噪，有佳报。
天家黄纸除书到。
便归来、升华天下，安边养浩。
好是六逢初度日，碧落笙歌会早。
遍西郡、欢声多少。
人道菊坡新酝美，把一觞、满酌歌难老。
瓜样大，安期枣。

吴琚	念奴娇
我来浮玉，似凭陵沧海，蹑金鳌背。
又若骑鲸游汗漫，飞入八荒之外。
钟鼓传声，楼台倒影，不类人间世。
徘徊吟眺，恨无陶谢酬对。
今古潮落潮生，问英雄多少，与江俱逝。
直欲乘风归阆苑，疑是三生习气。
未辨鱼蓑，先盟鸥鹭，奈卜邻无地。
从今清夜，梦魂应绕空翠。

吴琚	柳梢青
彩仗鞭春。
鹅毛飞管，斗柄回寅。
拂面东风，虽然料峭，毕竟寒轻。
戴花折柳心情。
怎捱得、元宵放灯。
不是今朝，有些残雪，先去踏青。

吴琚	浪淘沙
云叶弄轻阴。
屋角鸠鸣。
青梅著子欲生仁。
冷落江天寒食雨，花事关情。
池馆昼盈盈。
人醉寒轻。
一川芳草只销凝。
时有入帘新燕子，明日清明。

吴琚	浪淘沙
岸柳可藏鸦。
路转溪斜。
忘机鸥鹭立汀沙。
咫尺锺山迷望眼，一半云遮。
临水整乌纱。
两鬓苍华。
故乡心事在天涯。
几日不来春便老，开尽桃花。

吴琚	水龙吟
紫皇高宴萧台，双成戏击琼包碎。
何人为把，银河水翦，甲兵都洗。
玉样乾坤，八荒同色，了无尘翳。
喜冰销太液，暖融鳷鹊，端门晓、班初退。
圣主忧民深意。
转鸿钧、满天和气。
太平有象，三宫二圣，万年千岁。
双玉杯深，五云楼迥，不妨频醉。
细看来、不是飞花，片片是、丰年瑞。

吴琚	酹江月・念奴娇
玉虹遥挂，望青山隐隐，一眉如抹。
忽觉天风吹海立，好似春霆初发。
白马凌空，琼鳌驾水，日夜朝天阙。
飞龙舞凤，郁葱环拱吴越。
此景天下应无，东南形胜，伟观真奇绝。
好是吴儿飞彩帜，蹴起一江秋雪。
黄屋天临，水犀云拥，看击中流楫。
晚来波静，海门飞上明月。

刘翰	桂殿秋
青帝子，碧莲宫。
不驾云车骑白龙。
瑶池路远羽衣湿，玉佩泠泠明月中。

刘翰	桂殿秋
双玉节，到神京。
碧杯仙露冷如冰。
一声金磬千花发，洞口天风吹洒醒。

刘翰	蝶恋花
团扇题诗春又晚。
小梦惊残，碧草池塘满。
一曲银钩帘半卷。
绿窗睡足莺声软。
瘦损衣围罗带减。
前度风流，陡觉心情懒。
谁品新腔拈翠管。
画楼吹彻江南怨。

刘翰	清平乐
萋萋芳草。
怨得王孙老。
瘦损腰围罗带小。
长是锦书来少。
玉箫吹落梅花。
晓寒犹透轻纱。
惊起半屏幽梦，小窗淡月啼鸦。

刘翰	清平乐
鸳鸯翡翠。
小小池塘水。
落絮游丝花满地。
度日阑干独倚。
金刀裁就春衫。
起来初试轻寒。
满把相思清恨，题诗欲寄江南。

刘翰	好事近
花底一声莺，花上半钩斜月。
月落乌啼何处，点飞英如雪。
东风吹尽去年愁，解放丁香结。
惊动小亭红雨，舞双双金蝶。

刘翰	菩萨蛮
去时满地花阴月。
归来落尽梧桐叶。
帘外小梅残。
绿窗幽梦寒。
明朝提玉勒。
又作江南客。
芳草遍长亭。
东风吹恨生。

赵	谒金门
天色晚。
云外一筝斜雁。
独凭阑干秋满眼。
菊花寒尚浅。
叶落香沟红泛。
懒把新诗题怨。
何处笛声三弄断。
月迟帘未卷。

杜	酹江月・念奴娇
江山如此，是天开万古，东南王气。
一自髯孙横短策，坐使英雄鹊起。
玉树声消，金莲影散，多少伤心事。
千年辽鹤，并疑城郭非是。
当日万驷云屯，潮生潮落处，石头孤峙。
人笑褚渊今齿冷，只有袁公不死。
斜日荒烟，神州何在，欲堕新亭泪。
元龙老矣，世间何限馀子。

杜	摸鱼儿
放扁舟、万山环处，平铺碧浪千顷。
仙人怜我征尘久，借与梦游清枕。
风乍静。
望两岸群峰，倒浸玻璃影。
楼台相映。
更日薄烟轻，荷花似醉，飞鸟堕寒镜。
中都内，罗绮千街万井。
天教此地幽胜。
仇池仙伯今何在，堤柳几眠还醒。
君试问。
□此意、只今更有何人领。
功名未竟。
待学取鸱夷，仍携西子，来动五湖兴。

杜	蓦山溪
春风如客，可是繁华主。
红紫未全开，早绿遍、江南千树。
一番新火，多少倦游人，纤腰柳，不知愁，犹作风前舞。
小阑干外，两两幽禽语。
问我不归家，有佳人、天寒日暮。
老来心事，唯只有春知，江头路，带春来，更带春归去。

刘仙伦	贺新郎
翠盖笼娇面。
记当年、沈香亭北，醉中曾见。
见了风流倾国艳，红紫纷纷过眼。
算好处、何嫌春晚。
谁把天香和晓露，倩东君、特地匀娇脸。
千万朵，开时遍。
隔花听取提壶劝。
道此花过了，春归蝶愁莺怨。
挽住东君须醉倒，花底不妨留恋。
待唤取、笙歌一片。
最爱就中红一朵，似状元、得意春风殿。
还惹起，少年恨。

刘仙伦	木兰花慢
渐秋空向晚，被风雨、趱重阳。
正木落疏林，海棠枝上，忽见红妆。
料应妒他兰菊，任年年、独甚占秋光。
故把春风娇面，向人逞艳呈芳。
看来毕竟此花强。
只是欠些香。
诮一似当年，五陵公子，却厌膏梁。
肯来水边竹下，与幽人、相对说凄凉。
只恐夜深花睡，五更微有清霜。

刘仙伦	菩萨蛮
东风去了秦楼畔。
一川烟草无人管。
芳树雨初晴。
黄鹂三两声。
海棠花已谢。
春事无多也。
只有牡丹时。
知他归不归。

刘仙伦	贺新郎
小队停钲鼓。
向沙边、柳下维舟，庆公初度。
平尽群蛮方易镇，此事多应有数。
奈自古、功成人妒。
君看乐羊中山役，任谤书、盈箧终无据。
千载下，竞谁与。
诗中带得西山雨。
指天台、雁荡归欤，寿乡深处。
缓急朝廷须公出，更作中流砥柱。
笑痴呆、纷纷儿女。
多少人间不平事，有皇天、老眼能区处。
挥玉，听金缕。

刘仙伦	贺新郎
重唤松江渡。
叹垂虹亭下，销磨几番今古。
依旧四桥风景在，为问坡仙甚处。
但遗爱、沙边鸥鹭。
天水相连苍茫外，更碧云、去尽山无数。
潮正落，日还暮。
十年到此长凝伫。
恨无人、与共秋风，脍丝莼缕。
小转朱弦弹九奏，拟致湘妃伴侣。
俄皓月、飞来烟渚。
恍若乘槎河汉上，怕客星、犯斗蛟龙怒。
歌乃，过江去。

刘仙伦	贺新郎
郑玉非娼女。
叹尘缘未了，飘零被春留住。
肠断胭脂坡下路。
成甚心情意绪。
生怕入、梨园歌舞。
寂寞阳台云雨散，算人间、谁是吹箫侣。
空买断，两眉聚。
新来镜里惊如许。
暗伤怀、莺老花残，几番春暮。
事逐孤鸿都已往，月落千山杜宇。
念修竹、天寒何处。
不念琐窗并绣户，妾从前、命薄甘荆布。
谁为作，解绦主。

刘仙伦	念奴娇
东下，望西江千里，苍茫烟水。
试问襄州何处是，雉堞连云天际。
叔子残碑，卧龙陈迹，遗恨斜阳里。
後来人物，如君瑰伟能几。
其肯为我来耶，河阳下士，正自强人意。
勿谓时平无事也，便以言兵为讳。
眼底山河，楼头鼓角，都是英雄泪。
功名机会，要须闲暇先备。

刘仙伦	念奴娇
吴山青处，恨长安路断，黄尘如雾。
荆楚西来行堑远，北过淮堧严扈。
九塞貔貅，三关虎豹，空作陪京固。
天高难叫，若为得诉忠语。
追念江左英雄，中兴事业，枉被奸臣误。
不见翠华移跸处，枉负吾皇神武。
击楫凭谁，问筹无计，何日宽忧顾。
倚筇长叹，满怀清泪如雨。

刘仙伦	念奴娇
西风何事，为行人扫荡，烦襟如洗。
垂涨蒸澜都卷尽，一片潇湘清泚。
酒病惊秋，诗愁入鬓，对景人千里。
楚宫故事，一时分付流水。
江上买取扁舟，排云涌浪，直过金沙尾。
归去江南丘壑处，不用来寻月姊。
风露杯深，芙蓉裳冷，笑傲烟霞里。
草庐如旧，卧龙知为谁起。

刘仙伦	满江红
快阁东西，鸥边问、晚晴可喜。
鸥解语、既盟之後，两翁曾倚。
笛弄惯听黄鲁直，履声深识徐渊子。
添我来、相对两忘机，真相似。
也不种，闲桃李。
也不玩，佳山水。
有新诗字字，爱民而已。
一片心闲秋水外，三年人在春风里。
涨一篙、江水送归鸿，明朝是。

刘仙伦	满江红
著意留春，留不住、春归难恋。
最苦是、梅天烟雨，麦秋庭院。
嫩竹阴浓莺出谷，柔桑采尽蚕成茧。
奈沈腰、宽尽有谁知，难消遣。
幽阁恨，双眉敛。
香笺寄，飞鸿远。
向风帘羞见，一双归燕。
翠被闲将情做梦，青楼赚得恩成怨。
对尊前、莫惜唤琼姬，持杯劝。

刘仙伦	霜天晓角
倚空绝壁。
直下江千尺。
天际两蛾凝黛，愁与恨、几时极。
暮潮风正急。
酒醒闻塞笛。
试问谪仙何处，青山外，远烟碧。

刘仙伦	诉衷情
征衣薄薄不禁风。
长日雨丝中。
又是一年春事，花信到梧桐。
云漠漠，水溶溶。
去匆匆。
客怀今夜，家在江西，身在江东。

刘仙伦	江神子・江城子
华堂深处出娉婷。
语声轻。
笑声清。
燕语莺啼，一一付春情。
恰似洛阳花正发，见花好，不知名。
金瓯盛酒玉纤擎。
满盈盈。
劝深深。
不怕主人，教你十分斟。
只怕酒阑歌罢後，人不见，暮山青。

刘仙伦	系裙腰
山儿矗矗水儿清。
船儿似叶儿轻。
风儿更没人情。
月儿明。
厮合造、送行人。
眼儿蔌蔌泪儿倾。
灯儿更冷清清。
遭逢著雁儿，又没前程。
一声声。
怎生得、梦儿成。

刘仙伦	永遇乐
青幄蔽林，白毡铺径，红雨迷楚。
昼阁关愁，风帘卷恨，尽日萦情绪。
阳台云去，文园人病，寂寞翠尊雕俎。
惜韶容、匆匆易失，芳丛对眼如雾。
巾欹润，衣宽凉渗，又觉渐回骄暑。
解箨吹香，遗丸荐脆，小芰浮鸳浦。
画栏如旧，依稀犹记，伫立一钩莲步。
暗销魂，那堪又听，杜鹃更苦。

刘仙伦	菩萨蛮
吹箫人去行云杳。
香篝翠被都闲了。
叠损缕金衣。
是他浑不知。
冷烟寒食夜。
淡月梨花下。
犹自软心肠。
为他烧夜香。

刘仙伦	江神子・江城子
东风吹梦落巫山。
整云鬟。
却霜纨。
雪貌冰肤，曾共控双鸾。
吹罢玉箫香雾湿，残月坠，乱峰寒。
解珰回首忆前欢。
见无缘。
恨无端。
憔悴萧郎，赢得带围宽。
红叶不传天上信，空流水，到人间。

刘仙伦	蝶恋花
小立东风谁共语。
碧尽行云，依约兰皋暮。
谁问离怀知几许。
一溪流水和烟雨。
媚荡杨花无著处。
才伴春来，忙底随春去。
只恐游蜂粘得住。
斜阳芳草江头路。

刘仙伦	一翦梅
唱到阳关第四声。
香带轻分。
罗带轻分。
杏花时节雨纷纷。
山绕孤村。
水绕孤村。
更没心情共酒尊。
春衫香满，空有啼痕。
一般离思两销魂。
马上黄昏。
楼上黄昏。

刘仙伦	沁园春
闻道参军，今日垂弧，胜如去年。
正新颁蓝绶，天香芬馥，初开黄牒，御墨新鲜。
鼻祖登科，已逾百载，衣钵于今喜再传。
图南事，看抟风九万，击水三千。
官曹小试民编。
有奕世甘棠在道边。
向樽前有兴，细斟清，琴中得趣，缓拂朱弦。
东观酬书，西垣草制，此去掀胜好看鞭。
应难老，信君家眉寿，自有山。

刘仙伦	好事近
春事恰平分，南极夜来星瑞。
闻道都曹初度，拥万红千翠。
长才杰出应时须，一郡赖纲纪。
看即诏还入觐，上鸳行班里。

刘仙伦	沁园春
周易一书，更三圣人，深切著明。
凡变通动静，有形有象，盈虚消息，时止时行。
天相名卿，日探妙趣，往古来今无两心。
褰帷暇，手韦编不置，聊以娱情。
如今祝寿殷勤。
请得以推评理致新。
看九重有命，晋侯锡马，三公论道，鼎足承君。
同厥震男，拔乎泰茹，玉笋班中联步什。
贤奋建，定丰亨豫大，扬王庭。

刘仙伦	喜迁莺
祥云笼昼。
正梅花弄粉，岁寒时候。
长记今朝，瑶台仙子，降作人间明秀。
四德生来全备，绿鬓年年依旧。
更满目，儿妇儿孙，森罗前後。
知否。
笙歌奏。
去岁芳筵，好事今年又。
寿烛高烧，寿词齐唱，满劝长生酒。
元自荣华富贵，况复康宁福寿。
愿此去，等鹤算龟龄，天长地久。

刘仙伦	鹧鸪天
帘幕祥风动玉钩。
凤箫声彻瑞烟浮。
萧郎玉女来相会，今日齐眉醉玉楼。
同富贵、共风流。
一封花诰一封侯。
更须有子腰金斗，镜里双鸾到白头。

刘仙伦	满江红
过了烧灯，杨柳外、无边春色。
庆初度、香浮东阁，瑞呈南极。
翰墨场中推老手，曾魁多士催敌。
到而今、官薄在天台，神仙籍。
和月倚，南坡石。
滴露点，床头易。
看白头红颊，目光摇碧。
富贵康强仍有子，人生似此应难得。
更摩挲、铜狄说当年，真消息。

刘仙伦	好事近
桃李绿阴浓，屈指中和三六。
恰是仙翁初度，霭瑞烟芬馥。
歌喉宛转绕华堂，总是长生曲。
他日临清亭上，看儿孙朝服。

刘仙伦	满江红
凤历更端，才信宿、年华方好。
深院宇、祥风飘荡，瑞烟缭绕。
闻道君侯当诞日，欢声解压春寒峭。
更九衢、烟火近元宵，闻嬉笑。
人正在，蓬莱岛。
烧绛蜡，斟清。
听清歌艳曲，一声云杪。
奠枕江淮无一事，留都宫殿千门晓。
看赐环、千岁侍君王，人难老。

刘仙伦	念奴娇
一番春事，到芗林、更两日重三节。
百品名花饶笑处，喜遇诞弥佳月。
巢叶灵龟，舞琴野鹤，总是千年物。
来为公寿，纶巾长映华发。
平生圣处功夫，道□深味，胸次真冰雪。
高蹈丘园还谢了，枚叟蒲轮朝谒。
时上篮舆，相随孙子，庆满床簪笏。
南丰道价，敬持一瓣香。

刘仙伦	满江红
夜半天风，吹佩玉、列仙初度。
又恰是、人间六月，叶方吐。
黄纸除书惊乍到，青毡旧物欣重睹。
拥皇华、玉节待清秋，江南去。
招壮士，增王旅。
漕廪粟，资淮浦。
济江南嘉绩，久闻当宁。
明弼堂前山满眼，来鸿庭後花无数。
看召环、即到寿星边，朝明主。

刘仙伦	醉蓬莱
昨长庚入梦，昴宿呈祥，岳神锺秀。
降产英贤，信道由天佑。
荚飞三，九秋将暮，遇称觞时候。
香沈檀，曲调金缕，满斟春酒。
试纪绛年，六身二首，甲子方延，才经八九。
款醉蓬莱，寿与天长久。
桂子青春，兰孙方茂，谅箕裘方绍。
折桂来秋，成名指日，家毡复旧。

杜旃	满江红
半落半开花有恨，一晴一雨春无力。
……别缆解时风度紧，离觞尽处花飞急。

韩彦古	浣溪沙
一缕金香永夜清。
残编未掩古琴横。
绣衾寒拥宝缺明。
坐听竹风敲石磴，旋倾花水漱春酲。
落梅和雨打帘声。

张祥	水调歌头
为爱龙山胜，小队一登临。
冯仙洞府安在，抉石试幽寻。
商略生平事业，摆脱人间尘土，欲与斸断丝苓。
泉响似相答，未可启归心。
中原地，禾黍茂，犬羊腥。
君王梦想豪杰，有待扫妖氛。
缚虎正须人手，跨鹤缓酬夙志，行矣勿因循。
夜半遣雷雨，助我作秋成。

张履信	柳梢青
雨歇桃繁，风微柳静，日淡湖湾。
寒食清明，虽然过了，未觉春闲。
行云掩映春山。
真水墨、山阴道间。
燕语侵愁，花飞撩恨，人在江南。

张履信	谒金门
春睡起。
小阁明窗儿底。
帘外雨声花积水。
薄寒犹在里。
欲起还慵未起。
好是孤眠滋味。
一曲广陵应忘记。
起来调绿绮。

赵昂	婆罗门引
暮霞照水，水边无数木芙蓉。
晓来露湿轻红。
十里锦丝步障，日转影重重。
向楚天空迥，人立西风。
夕阳道中。
叹秋色、与愁浓。
寂寞三千粉黛，临鉴妆慵。
施朱太赤，空惆怅、教妾若为容。
花易老、烟水无穷。

徐	谒金门
秋欲暮。
路入乱山深处。
扑面西风吹雾雨。
驿亭欣暂驻。
可惜国香风度。
空谷寂寥谁顾。
已作竹枝传楚女。
客愁推不去。

徐	谒金门
春欲半。
重到寂寥山馆。
修竹连山青不断。
谁家门可款。
红晕花梢未半。
绿蘸柳芽犹短。
金缕香消春不管。
素蟾光又满。

郭应祥	万年欢
佳气葱葱，望长安日下，鸾鹤翔舞。
天佑皇家，当年挺生真主。
令节标名瑞庆，曾未数、电枢虹渚。
人都道，福若高宗，太平赛过仁祖。
需云燕锡广宇。
有霓旌绛节，西极金母。
笑捧蟠桃，更酌九霞清醑。
持向两宫三殿，愿岁岁、此觞同举。
南山寿、海算沙量，定应高出前古。

郭应祥	菩萨蛮
当年瑞雪多盈尺。
今年仅有些儿白。
天欲兆丰年。
须教趁腊前。
南枝初破萼。
风味浑如昨。
快与泻银瓶。
寒醅醉易醒。

郭应祥	菩萨蛮
开禧三月初逢九。
持杯来庆梅仙寿。
警捕恰三年。
四封人宴然。
政成应不日。
去作朝京客。
阴德合长生。
休看三住铭。

郭应祥	菩萨蛮
雪销未久寒犹力。
霜华特地催晴色。
残腊尚馀旬。
隔年先见春。
独怜霜点鬓。
羞戴银幡胜。
百里却熙然。
今年强去年。

郭应祥	菩萨蛮
泉江三遇昌阳节。
棹歌还向中流发。
急桨更轻桡。
看谁夺得标。
明年归紫淦。
尚忆舟同泛。
应有旧双鬟。
能讴菩萨蛮。

郭应祥	菩萨蛮
转头又是清秋近。
晚风淅淅凉犹嫩。
多谢客携觞。
空惭画饼章。
中亭明月可。
未要亲灯火。
十阅望舒圆。
归期在眼前。

郭应祥	菩萨蛮
去年持酒为君寿。
劝君更上悬车奏。
通籍已金闺。
腰银袍亦绯。
壶中闲日月。
自有长生诀。
父子弟兄贤。
一门行地仙。

郭应祥	菩萨蛮
诞辰迟似秋三日。
草堂已有新凉入。
鬓绿未全霜。
欣然把一觞。
吟松新纳禄。
共享清闲福。
两个老人星。
君家难弟兄。

郭应祥	菩萨蛮
牡丹已过酴谢。
那堪风雨连朝夜。
底事最堪悲。
春归人未归。
春宜留取住。
人却推将去。
早晚遂江滨。
欢然夸尹新。

郭应祥	菩萨蛮
秋堂积雨新凉入。
今宵雅乘鹏飞集。
劲翮会高风。
功名欬唾中。
笔头元有准。
快写平生蕴。
何日捷书来。
重阳把一杯。

郭应祥	菩萨蛮
去年今日游稽古。
斓斑曾著莱衣舞。
四世共团栾。
津然一笑欢。
归期今不远。
孥累俱先遣。
犹有社中人。
相从寂寞滨。

郭应祥	菩萨蛮
修途六月清无暑。
潘舆稳向盱南去。
喜气已津津。
平反一笑春。
人言阴德报。
罗纸重重诰。
明岁早归来。
泉江去鹢催。

郭应祥	菩萨蛮
涂黄仙子娇无力。
秋花不敢争颜色。
风物一番新。
从今到小春。
新词仍险韵。
赓续惭非称。
桃李寂无言。
此花名独传。

郭应祥	菩萨蛮
未观岩桂先观菊。
世间底事真迟速。
节物苦相催。
重阳便到来。
白衣何处觅。
沽酒邀佳客。
一笑有馀欢。
官居终日闲。

郭应祥	菩萨蛮
佳辰昨日传筒黍。
今朝重把离觞举。
别驾奉安舆。
前呵方塞途。
庞眉真寿相。
两处交迎养。
庾岭到星沙。
风光属一家。

郭应祥	菩萨蛮
分宜七里逢重九。
篱根无菊尊无酒。
萧飒鬓如蓬。
不禁吹帽风。
插花开口笑。
未分输年少。
明岁定王台。
传杯不放杯。

郭应祥	渔家傲
去岁簿书丛里过。
生朝也有人来贺。
随分侑尊呼几个。
胡厮和。
愁颜镇日何曾破。
素发如今添老大。
归来方是闲当坐。
旋擘黄柑篘白堕。
哩　罗。
从他扰扰如旋磨。

郭应祥	渔家傲
白古馀杭多俊俏。
风流不独夸苏小。
又见尊前人窈窕。
花枝袅。
贪看忘却朱颜老。
曲巷横街深更杳。
追欢买笑须年少。
悔不从前相识早。
心灰了。
逢场落得掀髯笑。

郭应祥	传言玉女
稽古堂前，恰见四番端午。
又来江上，听鸣鼍急鼓。
棹歌才发，漠漠一川烟雨。
轻舟摇扬，浪心掀舞。
倦客今年续命，欠□彩缕。
归期渐近，地萦心绪。
何日斑衣，更看迎门儿女。
百怀且付，尊前蒲黍。

郭应祥	鹧鸪天
依约滩声杂橹声。
波光隐映月华明。
眼前好景真无尽，身外浮名尽可轻。
穷胜赏，续欢盟。
直饶风雨也须晴。
满头插菊掀髯笑，笑道齐山浪得名。

郭应祥	鹧鸪天
爱日迎长月向圆。
当年飞堕蕊珠仙。
相门赫奕人争羡，阃则柔嘉世所贤。
罗纸贵，彩衣鲜。
鼎来盛事乐无边。
妇姑夫妇孙和子，同住人间五百年。

郭应祥	鹧鸪天
谁道他乡异故乡。
泉江风物似湄湘。
钗头缀糁萸偏紫，杯面浮金菊倍黄。
今共古，几重阳。
休将往事更平章。
舞衫歌扇姑随分，又得掀髯笑一场。

郭应祥	鹧鸪天
风雨潇潇旧满城。
今年九日十分晴。
且同北海邀佳客，共向东篱看落英。
罗绮队，管弦声。
银山高处好同登。
催租岂解妨诗兴，自是潘郎名未成。

郭应祥	鹧鸪天
鸾诰双双妇与姑。
家尊荣宦到中都。
暂时花县飞凫，新看芝庭捧鹤书。
梅欲放，柳将舒。
诞辰先占一阳初。
清心堂下围红处，剩有长生酒满壶。

郭应祥	鹧鸪天
垂领纷纷已二毛。
可堪州县尚徒劳。
催科自笑阳城拙，勇退应惭靖节高。
来祝寿，笑儿曹。
说椿说柏说蟠桃。
世间底事非前定，妙理还须问浊醪。

郭应祥	鹧鸪天
休道泉江寂寞滨。
喧喧歌吹遍城。
莫辞邀赏连三日，且庆开禧第一春。
呼小队，领嘉宾。
王园佳处踏芳尘。
星球不用随归骑，自有山头月逐人。

郭应祥	鹧鸪天
人道今年秋较迟。
木樨全未放些儿。
不因诞节开千岁，争得今辰把一枝。
呼宝鼎，伴渠伊。
堂萱喜色正融怡。
儿前妇後孙曾从，岁岁称觞无尽期。

郭应祥	鹧鸪天
万里澄空没点云。
素娥依旧驾冰轮。
自缘人意看承别，未必清辉减一分。
倾白堕，拥红裙。
不知谁主复谁宾。
更筹易促愁分袂，又作东西南北人。

郭应祥	鹧鸪天
怪得欢声满十龙。
诞辰和气敌严冬。
安书莲幕欣频到，庆事花城喜屡逢。
琼液泛，宝熏浓。
华堂交口祝椿松。
阿姑同健夫偕老，会有重重锦诰封。

郭应祥	鹧鸪天
动地欢声遍十龙。
元宵真赏与民同。
春归莲焰参差里，人在蓬壶快乐中。
乘皓月，逐和风。
凉舆归去莫匆匆。
班春休道无千炬，也有星球数点红。

郭应祥	鹧鸪天
前数重阳後小春。
中间十日是生辰。
二年稳作栖鸾客，百里谁非贺燕人。
无一事，扰天真。
年登八八愈精神。
句稽宜解淹贤辙，黄发犹须上要津。

郭应祥	鹧鸪天
点检尊前主与宾。
今宵依旧昨宵人。
自缘笑语生和气，不为风光属小春。
香，酒清醇。
山肴野蔌总前陈。
掀髯抵掌君休怪，镜里星星白发新。

郭应祥	鹧鸪天
贺了生辰却贺冬。
今年乐事又重重。
寿香喷处芝兰馥，寿洒斟时琥珀浓。
偕桂隐，到花封。
迎长介寿恰三逢。
明年此日称觞罢，稳上肩舆九里松。

郭应祥	鹧鸪天
诞节初开七帙祥。
今秋仍喜十分凉。
称觞堂下孙和息，备福人间寿且康。
从庾岭，到章江。
两州元自接封疆。
儿曹此去分风月，莱彩潘舆乐未央。

郭应祥	鹧鸪天
瓶里梅花香正浓。
阶前更著锦熏笼。
且留幡胜明朝戴，共庆桑蓬此日逢。
眉正绿，脸常红。
後堂无日不春风。
明年定又强今岁，会有明珠入掌中。

郭应祥	鹧鸪天
令节标名自古闻。
今宵银汉耿无云。
难寻海上乘槎客，空诵河东乞巧文。
罗异果，炷名熏。
纫针拈线漫纷纷。
蓬莱底事回车处，暗想当年钿合分。

郭应祥	鹧鸪天
我离浏川七载强。
去思那有召公棠。
方怀旧友归鸿阁，忽枉高轩戏彩堂。
频举白，剩添香。
剧谈不觉引杯长。
官居也有城门禁，未到三更尽不妨。

郭应祥	鹧鸪天
古遂长沙千里遥。
三年三处做生朝。
试拈疏蕊铜瓶插，更把轻沈宝鼎烧。
杯绿泛，脸红潮。
抱孙娱膝语声娇。
官居只似私居样，管取寒松最後雕。

郭应祥	鹧鸪天
方是闲堂寿宴开。
今回生日胜前回。
慈闱斑貌看看到，别驾除书鼎鼎来。
纷彩服，滟金杯。
缓歌慢舞不须催。
明年此际称觞罢，醉向裴亭与定台。

郭应祥	西江月
巧节已成昨梦，今宵重倒芳尊。
主宾和气敌春温。
雄辩高谈衮衮。
剩把烛花高照，频教舞袖轻翻。
笛声幽咽鼓声喧。
却恨更筹苦短。

郭应祥	西江月
锁棘方当拔士，挥毫正好文。
词源三峡笔千军。
尽出平生素蕴。
天府伫登名姓，夜窗不负辛勤。
直须平步上青云。
始信文章有准。

郭应祥	西江月
十桂胜如五柳，九秋赛过三春。
蓬蓬金粟吐奇芬。
自有天然风韵。
休羡一枝高折，尽教十里遥闻。
尊前若有似花人。
乞与些儿插鬓。

郭应祥	西江月
赏月几成喜雨，开尊仍间围棋。
令人却忆敬斋词。
小饮不妨文字。
底事冰轮未放，犹教银幕低垂。
休言动是隔年期。
闰八看看又至。

郭应祥	西江月
此老谁描拙状，今朝持献生辰。
一人能变作三人。
说与儿曹未信。
坐者行者立者，化身报身法身。
且须辨取假和真。
肥瘦短长休问。

郭应祥	西江月
明日恰当人日，今年远胜常年。
瓣香卮酒寿蓝田。
喜色津然满面。
及戍人方竞进，悬车公独高骞。
身闲便是地行仙。
赢得千秋强健。

郭应祥	西江月
令节无过七夕，今年已隔三宵。
奔驰五百里而遥。
行止非人所料。
月入尊罍楚楚，风生襟袖飘飘。
不须抵死殢河桥。
对月临风一笑。

郭应祥	西江月
妙句春云多态，丰姿秋水为神。
慕潘应有捧心颦。
谁是相看楚润。
试问甜言软语，何如大醉高吟。
杯行若怕十分深。
人道对花不饮。

郭应祥	西江月
洗眼重看十桂，转头已过三秋。
人生遇坎与乘流。
何况有花有酒。
花若与人有意，酒能为我浇愁。
拭金蕊泛金瓯。
比似菊英胜否。

郭应祥	西江月
碎影乱筛月地，浓香时度风檐。
渊明有菊径开三。
不似此花雅淡。
兰蕙芬敷可并，芙蓉浅俗堪嫌。
美人妆罢笑窥帘。
插鬓些儿正欠。

郭应祥	西江月
歌扇潜回暖吹，酒兵顿解寒围。
红莲绛蜡两交辉。
小醉何妨大醉。
落笔君如王勃，属辞我愧周墀。
明年应记盍簪时。
耿耿怀人不寐。

郭应祥	西江月
为爱脸边著晕，更怜肌里生香。
此花端合占年芳。
两朵那堪一样。
自叹思归陶令，忽逢好事彭郎。
朋来异卉与名章。
击节何妨叹赏。

郭应祥	西江月
不但酴醾芍药，此花亦殿馀春。
麝囊初破酒初醺。
恰有这般风韵。
斓坼真成绝倒，半开犹带轻颦。
不知抵死笑何人。
待与折来细问。

郭应祥	西江月
乐事无过新岁，生辰恰占元宵。
湄湘台下有欢谣。
令尹风流年少。
暂借牛刀凫，宜参豹尾鸡翘。
政成三异合归朝。
试目天边紫诏。

郭应祥	西江月
头上银幡初卸，堂前玉斝重飞。
人言七十古来稀。
七十如今已至。
斑白元无一点，微黄已透双眉。
一番庆寿十年期。
更庆十番不啻。

郭应祥	西江月
朔旦生朝同贺，寿觞社瓮齐倾。
湄湘原是小东京。
著个风流贰令。
地胜岂如人胜，秋清争似官清。
双瞳炯炯鬓青青。
稳上华途捷径。

郭应祥	西江月
送我匆匆行色，赖君衮衮名章。
德星今夜聚清湘。
岂羡瀛洲方丈。
宾醉须教主醉，更长不怕杯长。
凤鸣端合在朝阳。
飞诏来从天上。

郭应祥	昭君怨
歌舞籍中第一。
情致人间第一。
年纪不多儿。
尽娇痴。
昨夜华严阁下。
今夜海棠洞下。
多少别离情。
泪盈盈。

郭应祥	昭君怨
去岁银山塔上。
今岁金山塔上。
屈指到泉江。
再重阳。
有菊不妨同戴。
有酒不妨同醉。
嘉客与佳宾。
两俱新。

郭应祥	玉楼春
匆匆相遇匆匆去。
恰似当年元未遇。
生憎黄土岭头尘，强学章台街里絮。
雨荒三径云迷路。
总是离人堪恨处。
从今对酒与当歌，空惹离情千万绪。

郭应祥	玉楼春
贤僚益友俱亲密。
真个三年如一日。
清尊倒处笑喧哗，彩笔吟馀才俊逸。
杯盘狼籍情真率。
歌管棋枰仍间出。
今朝又喜盍朋簪，何日定当抛县绂。

郭应祥	鹊桥仙
金风淅淅，银河耿耿，七夕如今又至。
人间唤作隔年期，但只似、屈伸指臂。
罗花列果，拈针弄线，等是纷纷儿戏。
巧人自少拙人多，那牛女、何曾管你。

郭应祥	鹊桥仙
金飙乍歇，冰轮欲上，万里秋空如扫。
一年十二度团圆，甚恰限、今宵最好。
烹麟脍凤，幕天席地，争似杯盘草草。
明年应更胜今年，但只恐、朱颜暗老。

郭应祥	鹊桥仙
泥牛击罢，银幡卸了，又是一番春至。
有人耳畔语低低，道宜入、新年吉利。
堆盘红缕，浮杯绿蚁，自有及时风味。
从今日日是东风，待拚了、偎红倚翠。

郭应祥	鹊桥仙
薄云笼月，轻飙却暑，天上人间佳节。
银河自有鹊为桥，又那要、兰舟桂楫。
後期可准，新欢如昨，选甚轻离易别。
娥休要妒人呵，待更与、留连一霎。

郭应祥	鹊桥仙
六人欢笑，六姬讴唱，六博时分胜负。
六家盘馔斗芳鲜，恰两月、六番相聚。
特排整整，华筵楚楚，终是不如草具。
赏心乐事四时同，又管甚、落花飞絮。

郭应祥	鹊桥仙
六丁文焰，六韬武略，那更六经心醉。
六人相对座生风，继六逸、当年旧事。
六州清唱，六么妙舞，执乐仍呼六妓。
大家且饮六分觥，看宾主、迭居六位。

郭应祥	鹊桥仙
杯盘草草，园亭小小，不用罗帷锦幄。
酴醾本是殿馀春，更风雨、无端趱却。
有词可和，有棋可赌，杂以诙谐戏谑。
闲时日日可遨嬉，又选甚，花开花落。

郭应祥	鹊桥仙
去年七夕，今年五日，两见浴儿高会。
乃翁种德已多年，看衮衮、公侯未艾。
封胡羯末，综维缜绛，堪羡金鱼垂袋。
丹砂白蜜不须涂，把续命、彩丝与带。

郭应祥	鹊桥仙
两情相向，一年厮睚，等得佳期又到。
休言夜半悄无人，那喜鹊、也须知道。
来今往古，吟诗度曲，总漫萦牵怀抱。
不如乞取巧些些，待见了、分明祷告。

郭应祥	鹊桥仙
立春除夕，并为一日，此事今年创见。
席间三世共团栾，随分有、笙歌满院。
一名喜雪，二名饯岁，三则是名春宴。
从教一岁大家添，但只要、明年强健。

郭应祥	鹊桥仙
今年七夕，新秋三日，已觉凉生院宇。
吾乡风物胜他乡，那更著、莱衣起舞。
泛槎经岁，分钗半夜，往事流传千古。
独怜词客与诗人，费多少、闲言泼语。

郭应祥	浣溪沙
仙子凌波袜有尘。
翰林摛藻笔如神。
此花此曲两无伦。
不与妆台簪宝髻，却来书阁伴幽人。
恨无佳客只空尊。

郭应祥	浣溪沙
屈指中秋一日期。
雨馀云薄月来迟。
冰轮犹自欠些儿。
世事孰非颠倒相，客居东位主人西。
觞行莫惜醉如泥。

郭应祥	浣溪沙
树底全无一点红。
今年春事又成空。
不须追恨雨和风。
欲去未来多恶况，独眠无寐少欢悰。
一声啼鴂五更钟。

郭应祥	浣溪沙
尊俎之间著二陈。
津津眉宇笑生春。
清歌妙舞两无伦。
叔隗轻盈饶态度，小乔妩媚足精神。
风流总属一家人。

郭应祥	好事近
今日十分晴，好个重阳天气。
又向银山高处，为黄花一醉。
泉江风物饱相谙，瞥眼过三岁。
但得明年强健，任举杯何地。

郭应祥	好事近
今岁度元宵，随分点些灯火。
不比旧家繁盛，有红莲千朵。
客来草草办杯盘，杂蔬果。
休羡暗尘随马，与银花铁锁。

郭应祥	好事近
今岁庆生朝，迟似迎长十日。
试向彩衣堂下，听欢声洋溢。
小孙能笑长能歌，已自堪娱膝。
管取婆犹未老，见满床堆笏。

郭应祥	满江红
节物匆匆，又还见、浓春入眼。
那更是、晓风初扇，宿云都卷。
蝶舞已便花蕊乱，燕归仍惬香泥暖。
又何须、女手学春工，并刀翦。
欢乐事，郊坰遍。
游赏处，轮蹄远。
听谁家弦管，日开华宴。
有客摛毫多丽句，惭予拆袜无长线。
问新来、诗酒顿然疏，怎消遣。

郭应祥	满江红
五十头颅，早已觉、飞腾景暮。
愁眼看、蜂黄蝶粉，草烟花露。
莫做阳台云雨梦，休怀渭北春天树。
怅城闉、多少踏青人，红尘路。
怀古恨，凭书诉。
倾国貌，障羞妒。
记山阴陈迹，群贤星聚。
对景裁诗真漫与，看花不饮成虚负。
问落红、千点总随流，归何处。

郭应祥	满江红
七帙华年，这强健、人谁得似。
还又见、设弧令旦，秋风生桂。
教子已成森砌玉，弄孙仍得追风骥。
更後堂、深处著婵娟，笙歌沸。
香叆篆，杯浮蚁。
欢意洽，酡颜醉。
有静中日月，闲中天地。
不必亲扶灵寿杖，何须远挹浮丘袂。
看蟠桃、著子又开花，三千岁。

郭应祥	念奴娇
琼苞玉屑，问天公、底事乱抛轻坠。
城郭山川都一样，那得个般清气。
谢女才情，如何只道，柳絮因风起。
比梅差可，但无绿萼红蕊。
坐上十客雄豪，颓然一老，草具相邀至。
驱尽寒威凭酒力，买笑千金须费。
谁办佳词，洛阳年少，笔下生新意。
待添几盏，共君今夕同醉。

郭应祥	虞美人
二年浏水司征榷。
小却平戎略。
征衫指日去朝京。
恰恰一江新渌、可扬舲。
诗工画妙俱臻极。
到处留真迹。
一尊莫惜暂停桡。
不待离歌唱彻、已魂销。

郭应祥	虞美人
梅桃末利东篱菊。
著个瓶儿簇。
寻常四物不同时。
恰似西施二赵、太真妃。
从来李郭多投分。
伯仲俱清俊。
苍颜独我已成翁。
尚许掀髯一笑、对西风。

郭应祥	虞美人
周郎素蕴平戎略。
聊此司征榷。
他人两载已辞难。
君独三年、只作一朝看。
紫萸黄菊重阳後。
木落秋容瘦。
休斟别酒惨离裾。
戚畹如今、个个有新除。

郭应祥	虞美人
天公有意留君住。
故作纤纤雨。
闭门觅句自持觞。
并舍官梅、时有过来香。
沈郎诗骨元来瘦。
更挹湘江秀。
不须骂雨与嘲风。
收拾个般、都入锦囊中。

郭应祥	醉落魄・一斛珠
琼楼玉宇。
分明不受人间暑。
寻常岂是无三五。
惟有今宵，皓彩皆同普。
素娥阅尽今和古。
何妨小驻听吾语。
当年弄影婆娑舞。
妙曲虽传，毕竟人何许。

郭应祥	采桑子
中秋过了还逢社，寿我亲闱。
百里熙熙。
尽道平反赖母慈。
浏川水阔吾山峻，福禄如斯。
禄鬓青眉。
子又生孙孙又儿。

郭应祥	采桑子
饯筵绿绕红围处，只这孩儿。
两泪垂垂。
不忍叫人遽别离。
别离不作多时计，千日为期。
却恐归时。
人道寻春已较迟。

郭应祥	朝中措
海棠零落玚花繁。
春意已将阑。
予告恰当寒食，邀宾同赏芳园。
湄湘台畔，杯盘楚楚，歌舞喧喧。
预约牡丹开後，更须重倒清尊。

郭应祥	卜算子
春事到清明，过了三之二。
李夭桃委路尘，太半成泥滓。
只有海棠花，恰似杨妃醉。
折向铜壶把烛看，且莫教渠睡。

郭应祥	卜算子
谁把洛阳花，翦送河阳县。
魏紫姚黄此地无，随分红深浅。
小插向铜瓶，一段真堪羡。
十二人簪十二枝，面面交相看。

郭应祥	减字木兰花
仲春是七。
门左垂弧当此日。
点检春光。
百草千葩已斗芳。
折花持酒。
彩袖殷勤来祝寿。
明岁而今。
稳向南宫待捷音。

郭应祥	减字木兰花
偶然相聚。
最是人间堪乐处。
散步寻春。
来作琴堂不速宾。
缓歌一曲。
野鹜纷纷都退缩。
不用多杯。
准拟花时日日来。

郭应祥	减字木兰花
栖鸾高士。
文采风流谁得似。
年德虽高。
对酒当歌气尚豪。
明眸皓齿。
一朵红莲初出水。
膝上安排。
爱惜须教不离怀。

郭应祥	减字木兰花
遇如不遇。
最是暂来还复去。
归到乡关。
欲再来时却恐难。
丁宁去後。
倩雁传书须访旧。
万斛羁愁。
逐水那容许大舟。

郭应祥	柳梢青
春事匆匆。
花慵柳困，雨横风狂。
寄语诗人，须烧银烛，与照红妆。
休言桃李河阳。
但过眼、难寻色香。
只有今宵，更无明日，且缓飞觞。

郭应祥	柳梢青
遁斋居士。
今年今日，又添一岁。
鬓雪心灰，十分老懒，十分憔悴。
休言富贵长年，那个是、生涯活计。
茗饮一瓯，纹楸一局，沈烟一穗。

郭应祥	柳梢青
薄晚才晴。
相邀移席，待月中庭。
环坐斯须，屋山高处，忽吐微明。
云收雨止风停。
人世有、琼楼玉京。
一任星移，从教斗转，且缓飞觥。

郭应祥	柳梢青
合浦名邦。
风流太守，紫绶金章。
暂驻旌麾，来临祖席，一片潇湘。
且须缓举离觞。
细看取、眉间点黄。
未到还珠，已闻赐玺，归近清光。

郭应祥	柳梢青
两令邀宾。
城南佳处，饯腊迎春。
步入梅林，纷然缟袂，间似红英。
遥岑寸碧增明。
更酬唱、无惭昔人。
一笑相欢，且斟佳醑，休羡莼羹。

郭应祥	生查子
尊前主与宾，欠一还成九。
休唱木犀词，预饮黄花酒。
开怀今夕同，分手明朝又。
不管岁年催，且把馨香嗅。

郭应祥	生查子
银烛印红衫，薄暮新梳洗。
一笑奉宾欢，未解东君意。
回廊月转初，忆趁良宵会。
喜事在明年，剧饮拼先醉。

郭应祥	点绛唇
九十韶光，闲忙晴雨常相半。
赏春有愿。
乘兴宁论晚。
纵饮筠溪，日午花阴转。
杯行缓。
量悭嫌浅。
须索斟教满。

郭应祥	点绛唇
小队郊坰，耄倪争看铜章史。
来宣德意。
劝相遵彝制。
夜雨连明，百谷应滋遂。
真奇事。
开禧元二。
总是丰登岁。

郭应祥	点绛唇
五马归来，後车载得如花女。
缓歌金缕。
新样京华舞。
主悦宾欢，一醉祛袢暑。
停箫鼓。
且须听取。
三朵花能语。

郭应祥	点绛唇
甲第初成，持杯酌酒来相庆。
棣华辉映。
相对开三径。
小巧规模，百事都相称。
年方盛。
从容啸咏。
不碍青云兴。

郭应祥	江城子
开尊拟对菊花黄。
舞伊凉。
掺渔阳。
更有风流，妓女胜徐娘。
只道难逢开口笑，争驰逐，利名场。
玉山蓝水两茫茫。
采幽香。
泛清觞。
橙橘堆盘，犹恨未经霜。
底事□□堪喜处，丰年最，冠江乡。

郭应祥	临江仙
忆我归舟初系岸，君家盛事先知。
後房深处第三姬。
熊罴符吉兆，鹫产佳儿。
衮衮庆源真未艾，谢兰还茁新枝。
娇婴想见白和眉。
他年贤子弟，今日小机宜。

郭应祥	临江仙
老子开年年五十，依前恁地痴顽。
昨非今是有无间。
惟惭新赤绂，不称旧苍颜。
休羡长年并极富，休贪宝带腰环。
人生难得是清闲。
急须抛县印，归去隐家山。

郭应祥	霜天晓角
琉璃十碗。
兽炭红炉暖。
花下两枝银烛，和气洽、欢声满。
从他吹急管。
杯行须款款。
尽做更移漏转，也犹胜、春宵短。

郭应祥	踏莎行
鹗离风尘，燕辞门户。
翩然举翮轻飞去。
当初自恨探春迟，而今岂解留春住。
花不重开，萍难再聚。
垂杨只管牵离绪。
直饶云雨梦阳台。
梦回依旧无寻处。

郭应祥	踏莎行
骤暖忽寒，送春迎夏。
金沙过了酴醾谢。
漏声款款日偏长，奇峰历历云如画。
幸有杯觞，堪同保社。
棋如飞雹睛空下。
六人酬唱已成编，他年遂水留佳话。

郭应祥	踏莎行
露湿冠巾，风生襟袖。
月华耿耿明好昼。
主人情意十分浓，阮咸横膝清音奏。
渐永更筹，新凉气候。
穿针乞巧看看又。
却怜相聚日无多，偷闲且可陪觞豆。

郭应祥	踏莎行
明月清风，绿尊红袖。
厌厌夜饮胜如昼。
虽然文字有馀欢，也须闲把笙歌奏。
十雨如期，三秋届候。
去年丰稔今年又。
东阡西陌稼如云，笑他齐量区兼豆。

郭应祥	踏莎行
一撮精神，百般体态。
兰心蕙性谁能赛。
霎时不见早思量，许多日子如何捱。
我已安排，你须宁耐。
看看重了鸳鸯债。
此生永愿不分飞，傍人一任胡瞋怪。

郭应祥	踏莎行
自昔中元，多生上相。
麒麟今又来天上。
云衢虽未掇勋名，月评先已腾声望。
宝鼎浓熏，金翘绝唱。
真珠百斛倾家酿。
斯辰聊用祝龟龄，他年端合扶鸠杖。

郭应祥	踏莎行
春已经旬，历方换岁。
六花依旧来呈瑞。
细思残腊与新年，一般清绝元非二。
宿麦连云，遗蝗入地。
坡仙有句谁能继。
元宵此去日无多，会看霁色生和气。

郭应祥	南歌子
生世逢端午，齐头五十番。
一番须作一般看。
又听竞船萧鼓、沸江干。
不用丝缠臂，休将艾插门。
及时蒲黍漫登盘。
只恐岁华催促、鬓毛斑。

郭应祥	南歌子
心下悬悬地，侬家好好儿。
相怜相惜许多时。
岂料一朝轻拆、便轻离。
要见无由见，教归不肯归。
数珠懒把镜慵窥。
只有新添鬓雪、减腰围。

郭应祥	好事近
春事日相催，红尽浅桃深杏。
可惜窥园无暇，任绿苔封径。
凭谁说与雨和风，休要太狂横。
等待禁烟予告，要选幽寻胜。

郭应祥	卜算子
午夜一声雷，急雨如飞雹。
枝上残红半点无，密叶都成幄。
苦恨薄书尘，刚把闲身缚。
却意湄湘春暮时，处处堪行乐。

郭应祥	卜算子
城上著裴亭，亭下临湘水。
泼黛揉蓝画不成，暝色仍含紫。
忙里不知春，却问今馀几。
相与偷将半日闲，共把尘襟洗。

郭应祥	更漏子
月蟠根，天雨粟。
宜贮阿娇金屋。
心欲醉，眼偏明。
无穷佳思生。
焰银红，纷宝斝。
倒著接䍦花下。
人已散，梦初回。
渴心犹望梅。

郭应祥	谒金门
香篆袅。
瓶里梅英犹小。
鸳瓦霜华睛欲晓。
今年生日好。
鬓绿颜朱不老。
女嫁儿婚将了。
四世团栾同一笑。
人间如此少。

郭应祥	鹧鸪天
屈指新年五十三。
未嫌垂领雪毵毵。
设弧届旦人交贺，题座无功我自惭。
荣莫羡，富休贪。
寿龄也不慕彭聃。
只思了却痴儿事，一榻香凝晓梦酣。

郭应祥	秦楼月・忆秦娥
三月一。
题舆恰届垂弧日。
垂弧日。
武安门外，欢声扬溢。
双瞳炯炯头如漆。
天公付与长生质。
长生质。
云霄稳坐，持荷簪笔。

郭应祥	卜算子
绿烛间红花，绝艳交相照。
不分花时雨又风，折取供吟笑。
拟把插乌巾，却恨非年少。
点笔舒笺领略渠，座客词俱妙。

郭应祥	临江仙
姑射仙人肌雪莹，笑他红紫纷纷。
从教藏白後庭深。
虬枝才破蕾，鼻观已遥闻。
花正繁时春又暮，年华荏苒催人。
惜花心事与谁论。
长哦清绝句，目断古南云。

李壁	浣溪沙
只记梅花破腊前。
恼人春色又薰然。
山头井似陆公泉。
上客长谣追楚些，娇娃短舞看胡旋。
崇桃积李自年年。

李壁	朝中措
东风歌吹发重闉。
飞旆入山新。
小雨不妨酥润，江头一并霜晴。
年年心似，输他钗燕，蟠带迎春。
怎得尊前避酒，史君精鉴如神。

李壁	小重山
燕雀风轻二月天。
一枝何处是家园。
有花不惜是谁怜。
生嫌怕，不为老人妍。
眉黛拥连娟。
高情时载酒、雁湖边。
略无雕饰自天然。
新诗好，品第入朱弦。

李壁	满江红
帘卷东风，□林外、鸟啼姑恶。
政迤逦、花梢红绽，柳梢黄著。
散策丘园容懒□，折冲樽俎须雄略。
但有书盈屋酒盈缸，还堪乐。
嗟每被，浮云缚。
黄梁梦，新来觉。
悄祗愁湖海，故交辽邈。
一纸素书来问我，数峰苍玉何如昨。
更几时、夜雨落檐花，同春酌。

李壁	南歌子
紫绶新符竹，叶赪老弟兄。
西风吹棹过湖亭。
杨柳夫渠相伴、也多情。
况是瀛洲侣，来同酒盏倾。
白沤浑不避双旌。
一种风流人似、玉壶清。

李壁	好事近
莫惜一樽留，共醉锦屏山色。
多少飞花悠扬，送征轮南陌。
曲湖归去未多时，还捧诏黄湿。
生怕别来凄断，看满园行迹。

李壁	江神子・江城子
露荷香泛小池台。
水云堆。
好风催。
宝扇胡床，无事且徘徊。
帘外海榴裙一色，判共酹、两三杯。
此怀能得几番开。
玉山颓。
不须推。
回首慈恩，前梦老堪咳。
好是上林多少树，应早晚、待公来。

李壁	阮郎归
苏台一别费三年。
锦书凭雁传。
风姿重见阆江边。
玉壶秋井泉。
翻短舞，趁么弦。
篆香同夕烟。
多情莫惜为留连。
落花中酒天。

李壁	鹧鸪天
岸柳阴阴跃锦鳞。
并湖莲子恰尝新。
谁教故岁应官去，会老堂中少个人。
归未久，意弥新。
吹香不断酒倾银。
行藏判已天公付，且斗而今见在身。

李壁	西江月
又送鹏程轩翥，几看驹隙推移。
多端时事只天知。
不饮沈忧如醉。
白首已甘蓬艾，苍生正倚丞疑。
楚台风转一帆吹。
朝列问君来未。

韩	临江仙
难老一杯春酒美，主人玉监清秋。
九华山下共追游。
朝来多爽气，都向笔端收。
台阁功名归去好，便应衮衮公侯。
未妨含笑看吴钩。
当年佳梦日，和气瑞光浮。

韩	满江红
五老峰前，九江上、曾生仙客。
相邂逅、贵池亭下，定交金石。
我辈风流宜啸咏，官曹尘冗从煎逼。
且簿书、丛里举清觞，偷闲日。
同一笑，当今夕。
梅正好，香浮白。
便相忘尔汝，醉巾沾湿。
已向琼楼夸意态，似闻金殿传消息。
想君今、归去际风云，应相忆。

韩	柳梢青
云淡秋空。
一江流水，烟雨蒙蒙。
岸转溪回，野平山远，几点征鸿。
行人独倚孤篷。
算此景、如图画中。
莫问功名，且寻诗酒，一棹西风。

韩	醉蓬莱
问西湖好处，楼上薰风，有谁称寿。
十里荷香，对槐阴清昼。
细浪揉蓝，远山凝黛，更管弦初奏。
醉舞嗟嗟，欢声沸沸，生申时候。
膝下婆娑，老莱儿戏，帝所辉光，使衣呈绣。
眷倚方隆，赐金章华绶。
自此飞腾，凤阁鸾台，好满斟醇酎。
道骨仙风，朱颜青鬓，年年依旧。

韩	水调歌头
明月到花影，把酒对香红。
此情飘洒，但觉清景满帘栊。
人被好花相恼，花亦知人幽韵，佳处本同风。
挥手谢尘网，举袂步蟾宫。
秋已半，幽涧侧，乱山中。
故人过我，终夕乘兴可千锺。
赖有曲江才子，坐上平章花月，不管老英雄。
心事将何寄，醉语又匆匆。

韩	贺新郎
万事佯休去。
漫栖迟、灵山起雾，玉溪流渚。
击楫凄凉千古意，怅怏衣冠南渡。
泪暗洒、神州沈处。
多少胸中经济略，气□□、郁郁愁金鼓。
空自笑，听鸡舞。
天关九虎寻无路。
叹都把、生民膏血，尚交胡虏。
吴蜀江山无自好，形势何能尽语。
但目尽、东南风土。
赤壁楼船应似旧，问子瑜、公瑾今安否。
割舍了，对君举。

韩	贺新郎
病起情怀恶。
小帘栊、杨花坠絮，木阴成幄。
试问春光今几许，都把年华忘却。
更多少、从前盟约。
拟待莺边寻好语，恍残红、零乱风回薄。
思住事，信如昨。
清明寒食须行乐。
算人生、何时富贵，自徒萧索。
试著春衫从酒伴，乱插繁英嫩萼。
信莫被、功名担阁。
随分溪山供笑傲，这一身、闲处谁能缚。
琴剑外，尽杯酌。

韩	清平乐
鸣琴单父。
凫舄宜飞去。
不比河阳花满树。
此意直高千古。
清秋诞日相逢。
乃同涧上村侬。
笑指壶山为寿，仁心静处加功。

韩	水龙吟
从来江左夷吾，大名迥诸出公右。
金堂玉室，瑶林琼树，龙麟蟠走。
志在神皋，气雄云梦，十吞八九。
问三槐盛事，当年初度，人应羡、青毡旧。
说与文章太守。
庆千秋、好为亲寿。
冰桃雪藕，霞裾月佩，莺鸾歌奏。
雨熟西畴，星躔南极，宝香凝昼。
趁新凉，便约乘云绕日，饮天浆酒。

韩	清平乐
萧然在涧。
景色秋来冠。
几缕明霞红未断。
矫首时时遐观。
回思五马清游。
分明前辈风流。
留作山间佳话，更谁愁上眉头。

韩	踏莎行
雨意生凉，云容催暮。
画楼人倚阑干处。
柳边新月已微明，银潢隐隐疏星渡。
今古佳期，漫传牛女。
一杯试与寻新句。
幽怀冷眼是青山，旧欢往恨浑无据。

韩	清平乐
常思高致。
又见凉风起。
欢喜年时为寿意。
快写山歌重寄。
愿公好德康宁。
青云收取功名。
莫道而今官小，吾儒正要仁民。

韩	柳梢青
雨洗元宵。
楼台烟锁，隐隐笙箫。
且插梅花，自烧银烛，沈水香飘。
软红尘里星桥。
想霁色、皇都绛霄。
屏掩潇湘，醉和衣倒，春梦迢迢。

韩	菩萨蛮
雪云收尽晴风软。
小山春浪晴波远。
梅片已飞香。
海棠红试妆。
人言诗易与。
酒盏谁分付。
不是没心情。
夕阳啼鸟声。

韩	一翦梅
说著相思梦亦愁。
芳草斜阳，春满秦楼。
楼前新绿水西流。
一曲阳关，分付眉头。
多少风流事已休。
纷薄香浓，怕见绸缪。
淡云笼月小庭幽。
明日山长，清恨悠悠。

韩	海月谣
晚秋烟渚。
更舟倚、萧萧雨。
水痕清汜，迤逦渐整，云帆西去。
三叠阳关，留下别离情绪。
溪南一坞。
对风月、谁为主。
酒徒诗社，自此冷落，胸怀尘土。
目送鸿飞，莫听数声柔橹。

韩	好事近
春色入芳梢，点缀万枝红玉。
莫道怕愁贪睡，倚新妆如束。
纷纷桃李太妖娆，相对夜阑烛。
记取疏花横处，有暗香飘馥。

韩	菩萨蛮
平生常为梅花醉。
数枝滴滴香沾袂。
雪後月华明*胆瓶无限清。
夜深灯影瘦。
饮尽杯中酒。
明日景尤新。
人间都是春。

韩	西江月
春色著人多少，溪头桃杏舒红。
杖藜相与过桥东。
往事旧欢如梦。
花底醉眠芳草，柳边嘶入骄骢。
如今憔悴坐诗穷。
莫问醯鸡舞瓮。

韩	浣溪沙
一曲青山映小池。
林疏人静月明时。
相逢杯酒也相宜。
醉眼不知春事少，欢情犹得漏声迟。
神仙何处梦魂飞。

韩	浣溪沙
宝鸭香消酒未醒。
锦衾春暖梦初惊。
鬓云撩乱玉钗横。
半怯夜寒褰绣幌，尚馀娇困剔银灯。
粉痕微褪脸霞生。

韩	西江月
风暖晨光寂寂，月明夜气沈沈。
山间林下步轻阴。
花柳飞绵布锦。
酒病向谁能遣，春愁惟我难禁。
尊前一曲断肠声。
梦破晓窗枕。

韩	朝中措
池塘春草燕飞飞。
人醉牡丹时。
多少姚黄魏紫，搦成腻粉燕支。
谪仙醉把平章看，晴影度帘迟。
花外一声，柳边几个黄鹂。

韩	水调歌头
今古钓台下，行客系扁舟。
扁舟何似，云山千叠亦东游。
我欲停桡一醉，与写平生幽愤，横管更清讴。
小上客星阁，短鬓独搔头。
风乍起，烟未敛，雨初收。
一年花事，数声欲春休。
吊古怀贤情味，只有浮名如故，谁复识羊裘。
赖得玄英隐，相望此溪流。

韩	西江月
梅蕊小春天气，橘林良月风光。
五云边近九霞觞。
美景初无尽藏。
老矣相逢湖海，年来游遍潇湘。
诗情满眼兴何长。
赢得烟霄直上。

韩	卜算子
花底醉东风，好景宜同寿。
海角天涯今几春，邂逅新丰酒。
内集记高阳，南渡闲回首。
但愿长年饱饭休，一笑风尘表。

韩	浣溪沙
小雨收晴作社寒。
月桥花院篆香残。
杏腮桃脸黛眉弯。
歌拂燕梁牵客恨，醉临鸾镜怕人看。
良宵春梦绕屏山。

韩	菩萨蛮
海棠欲谢绵飞柳。
柳丝自拂行人首。
上巳是清明。
新烟带粥饧。
轻阴帘幕冷。
闲却秋千影。
曲水兴无涯。
丽人花半遮。

韩	浣溪沙
湖海相逢更日边。
槐风莲雨寿杯前。
琴书图画水沈烟。
共指金銮当直，不应彭泽尚回旋。
今年初度想超然。

韩	恋绣衾
欢浓两点笑靥儿。
雪初消、梅欲放时。
不信道、伤春瘦，怕人猜、犹待皱眉。
香浓翠被屏山曲，把珊枕、侧过又移。
试与伴、江头去，但醉翁、亭上要诗。

韩	浣溪沙
一曲霓裳舞未终。
玉钗垂额鬓云松。
梦回金殿月华东。
燕子莺儿情脉脉，柳枝桃叶恨匆匆。
罗襟空惹御香浓。

韩	步蟾宫
三年重到严滩路。
叹须鬓、衣冠尘土。
倚孤篷、闲自濯清风，见一片、飞鸿归去。
人间何用论今古。
漫赢得、个般情绪。
雨吹来云、乱处水东流，但只有、青山如故。

韩	水调歌头
一枕暑风外，事事且随缘。
随缘何处琴剑，闲泊此层巅。
日绕九天楼殿，烟抹四山林薄，尘土市声前。
老眼醉还醒，犹得到诗边。
桥南院，双桂隐，有名言。
江湖人物，好在收拾付书帘。
回首吾庐无恙，寄卧僧窗何事，鸿鹄本高骞。
水调赋明月，谁道更超然。

韩	鹧鸪天
雨湿西风水面烟。
一巾华发上溪船。
帆迎山色来还去，橹破滩痕散复圆。
寻浊酒，试吟篇。
避人鸥鹭更翩翩。
五更犹作钱塘梦，睡觉方知过眼前。

韩	水调歌头
嘉节已吹帽，谁复见南山。
南山佳处，台上云绕一溪环。
犹记使君同醉，化鹤千年何在，今古自应悭。
胜事漫陈迹，风物只高寒。
都莫问，归酒畔，集毫端。
等闲吟笑而已，赖有孔融尊。
伟矣广平心致，赢得相遭淡泊，感旧唱酬闲。
且看小斋菊，抵掌共凭阑。

韩	减字木兰花
年光虚度。
能得几多消散处。
莫恨归迟。
得见新词不自持。
山中酒里。
笑语喧哗知有弟。
此意谁如。
世事纷纷一任渠。

韩	生查子
霜叶柳塘风，烟蕊梅溪渡。
茅店问村醪，未许空归去。
倚杖小徘徊，写我吟边句。
醉眼复何之，落日孤鸿处。

韩	西江月
闻道晚春时候，暖风是处花飘。
游人争渡水南桥。
多少池塘春草。
跃马谁联玉勒，钓鱼应泛兰桡。
韶光何限不逍遥。
输与溪鸥野鸟。

韩	朝中措
春浓人静倦游嬉。
烟雨战棠梨。
翠径乱红无数，频啼枝上黄鹂。
小园流水溅溅处，绿遍谢家池。
怨月恨花滋味，泪痕犹染罗衣。

韩	小重山
云影收晴雨外明。
碧溪春滟滟，落花平。
莺声催我过桥行。
人何在，诗酒淡心情。
闲里兴还生。
锦鳞题尺素，有谁能。
草边芳径柳边城。
归来也，清梦绕山屏。

韩	临江仙
脆管繁弦无觅处，小楼空掩遥山。
柳丝直下曲阑干。
海棠红欲褪，玉钏怯春衫。
酒不成芳信断，社寒新燕呢喃。
雕盘慵整宝香残。
绮疏明薄暮，帘外雨潺潺。

韩	朝中措
五湖烟水百花洲。
别乘最风流。
人道紫枢家世，清时衮衮公侯。
名园绿水春无价，蜀锦舞缠头。
眉寿年年今日，宝杯香霭飞浮。

韩	月宫春
柳娇花妒燕莺喧。
断肠空眼穿。
一春风雨夜厌厌。
不闻钟鼓传。
香冷曲屏罗帐掩，园林谁与上秋千。
忆得年时凤枕，日高犹醉眠。

韩	浣溪沙
芍药酴醾满院春。
门前杨柳媚晴曛。
重帘双燕语沈沈。
花映绿娇初日嫩，叶栖红小晚烟昏。
轻雷不觉送微阴。

韩	鹧鸪天
烟禁荒荒雨湿云。
近郊争出满城人。
儿童藉草几成市，杯酒沾花不觉村。
身又老，眼增明。
回头一任是红尘。
山中谁信无寒食，涧上何如且采苹。

韩	一丛花
翻空雪浪送飞花。
春晓媚霜华。
风回点点迷人处，峭寒轻、诗思殊佳。
双燕未来，断鸿何在，微雨又天涯。
绮窗明暗是谁家。
雕槛馥兰芽。
画檐帘幕黄昏後，试倾杯、笑语喧哗。
聚散人生，吾侪老矣，醉墨任横斜。

韩	眼儿媚
东风拂槛露犹寒。
花重湿阑干。
淡云殢日，晨光微透，帘幕香残。
阴晴不定瑶阶润，新恨觉心阑。
凭高望断，绿杨南陌，无限关山。

韩	青玉案
苏公堤上西湖路。
柳外跃、青骢去。
多少韶华惊暗度。
南山游遍，北山归後，总是题诗处。
如今老矣伤春暮。
泽畔行吟漫寻句。
落拓情怀空自许。
小园芳草，短篱修竹，点点飞花雨。

韩	浣溪沙
只恐山灵俗驾回。
海鸥飞下莫惊猜。
机心消尽重徘徊。
宿雨乍晴千涧落，晓云微露两山排。
新苗时翼好风来。

韩	朝中措
扁舟撑月转江湖。
烟水湛金铺。
篷底晓凉歌罢，肌肤冰雪初扶。
诗人自是风尘表，佳处句能摹。
属玉一双飞去，荷花香动菰蒲。

韩	明月棹孤舟・夜行船
忽得相逢惊似旧。
问山中、酒徒诗友。
闲倚睛楼，长安市上，华发为君搔首。
绿竹疏梅今在否。
对西湖、夕阳烟岫。
鸿雁声中，人间今古，还是醉醒时候。

韩	江城子
天孙应为织云裳。
试宫妆。
问刘郎。
湖上波寒，依旧远山苍。
自是老来心事懒，空落拓，少年场。
挥豪闲与细端相。
记严扬。
陋苏张。
兴到一杯，微醉亦成章。
回首片帆西去也，何日更，共清狂。

韩	冉冉云
倚遍阑干弄花雨。
卷珠帘、草迷芳树。
山崦里、几许云烟来去。
画不就、人家院宇。
社寒梁燕呢喃舞。
小桃红、海棠初吐。
谁信道、午醉醒时情绪。
闲整春衫自语。

韩	谒金门
花影半。
晴色乍开云卷。
择胜寻春愁日短。
雨馀山路晚。
涧底桃深红满。
人意不禁闲远。
胡蝶绕枝啼鸟怨。
东风吹酒面。

韩	满庭芳
点点淮山，迢迢江水，分明别是风光。
地灵人杰，星斗烂文章。
初度充闾佳气，当年瑞、应弄圭璋。
薰弦奏，凉宵宝月，玉井藕花香。
清真，如逸少，兰亭修竹，曲水流觞。
想醉乡日永，地久天长。
小驻屏星怀玉，飞凫舄、元在鹓行。
功名事，云龙风虎，行矣佩金章。

韩	浣溪沙
一曲西风醉木犀。
天香吹梦入瑶池。
钗横犹记未开枝。
花重嫩舒红笑脸，叶稀轻拂翠颦眉。
酒醒残月雁声迟。

韩	浣溪沙
山气吹云宝月凉。
园英承露菊花黄。
吾生只合醉为乡。
怅望佳人因共赋，分明佳节是重阳。
酒边犹发少年狂。

韩	浣溪沙
莫问星星鬓染霜。
一杯同看月昏黄。
放歌渔父濯沧浪。
却忆手栽双柳句，真成云汉抉天章。
苏仙何在立苍茫。

韩	浣溪沙
霜後黄花尚自开。
老年情绪为何哉。
株株浑是手亲栽。
秋际有言挥玉尘，冬来无梦绕金钗。
相思一夜发窗梅。

韩	江城子
雪消霜入小溪舟。
试浮游。
上山头。
薄薄寒烟，依旧未全收。
问道梅花开也未，吟不尽，一春愁。
襟怀如此老还休。
懒凝眸。
转深幽。
诗罢一眉，新月又如钩。
腊後春前村意远，回棹稳，水西流。

韩	浣溪沙
月角珠庭映伏犀。
扶摇当上凤凰池。
广寒曾折最高枝。
壮志还同诸葛膝，清名还似紫芝眉。
梅花春寿酒行迟。

韩	鹧鸪天
老去情怀酒味中。
水边林下古人风。
岁云暮矣江空晚，谁识儋州秃鬓翁。
人易远，语难工。
春时犹记一尊同。
苦心未免皆如此，只合挥弦目送鸿。

韩	风入松
小楼春映远山横。
绿遍高城。
望中一片斜阳静，更萋萋、芳草还生。
疏雨冷烟寒食，落花飞絮清明。
数声弦管忍重听。
犹带微酲。
问春何事春将老，春不语、春恨难平。
莫把风流时节，都归闲淡心情。

韩	菩萨蛮
小园红入春无际。
新声休写花间意。
一笑唤真真。
香腮酒未醒。
惜芳追胜事。
畅饮馀诗思。
无处说衷情。
暗尘罗帐生。

韩	谒金门
花肃肃。
杨柳三眠未足。
一棹溪山新涨绿。
旧欢无梦续。
莫问杜鹃啼蜀。
只有江南水竹。
北客凄凉无伴独。
春山生草木。

韩	谒金门
幽意熟。
吟啸春风自足。
爽气初生晴未燠。
相逢休问卜。
画出高山盘谷。
岩上飞云相逐。
他日江东思渭北。
断舷谁为续。

韩	卜算子
一雨已秋深，月色寒而静。
夜半披衣草树间，玉露团清影。
长笛倚楼声，听彻还重省。
手启柴门倦复关，云卧衣裳冷。

韩	醉蓬莱
庆文章太守，燕寝凝香，诞弥佳节。
庾岭归来，又经年梅发。
棋酒心情，笙歌滋味，便合朝天阙。
玉作山前，冰为水际，几多风月。
绿鬓朱颜，浩然相对，自是中原，旧家人物。
鹭班回，尚记陪清切。
好把胸蟠万卷，谈笑了、济时勋业。
锦幄初温，宝杯深劝，舞回香雪。

韩	朝中措
为兹春酒寿诗翁。
我辈一尊同。
香动梅梢圆月，年年先得东风。
冰溪清浅流环玉，莲幕漫从容。
但愿人生长久，挥弦目送飞鸿。

韩	太常引
小春时候腊前梅。
还知道、为谁开。
应绕百千回。
夜色转、参横斗魁。
十分孤静，替伊愁绝，片月共徘徊。
一阵暗香来。
便觉得、诗情有涯。

韩	朝中措
谁翻新曲玉溪滨。
何日得为邻。
醉里行歌相答，步随泉石松云。
如今又是梅时候，只有眼中人。
魂断幽香孤影，花前闲整衣巾。

韩	恋绣衾
溪风吹雨晚打窗。
把心情、阑入醉乡。
记取在、山深处，我如今、双鬓已苍。
夜阑寒影灯花淡，梦难成、清漏更长。
宝瑟断、鸾胶续，泪珠弹、犹带粉香。

韩	一翦梅
一朵梅花百和香。
浅色春风，别样宫妆。
西湖衣钵更难忘。
雪意江天，浑断人肠。
清夜横斜竹影窗。
赢得相思，魂梦悠扬。
玉溪山外水云乡。
茅舍疏篱，不换金章。

韩	蝶恋花
道上疏梅花一树。
人去人来，不管流年度。
闲过南豅同散步。
东风为我吹香去。
试问青春今几许。
明日新正，溪影横山暮。
遮莫攀翻君且住。
心儿却在题诗处。

韩	蝶恋花
尽道今年春较早。
梅与人情，觉得梅偏好。
一树南豅香未老。
春风已自生芳草。
来自城中犹带晓。
行到君家，细雨吹池沼。
怅望沙坑须会到。
玉溪此意年时少。

韩	生查子
山意入春晴，都是梅和柳。
白白与青青，日映风前酒。
归去也如何，路上休回首。
各自做新年，柳袅梅枝瘦。

韩	探春令
暗尘明月小桃枝，旧家时情味。
问而今、风转蛾儿底。
有谁把、春衫试。
景龙灯火升平世。
动长安歌吹。
这山城、不道人能记。
甚村酒、偏教醉。

韩	临江仙
罗帐画屏新梦悄，绿窗慵起香残。
重帘生怕倚阑干。
春风吹玉水，春雪满灵山。
梁燕未来归雁动，海棠才带红酣。
酒愁花恨霎时间。
烟云催薄暮，丝雨湿轻寒。

韩	眼儿媚
风回香雪到梨花。
山影是谁家。
小窗未晚，重檐初霁，玉倚蒹葭。
社寒不管人如此，依旧在天涯。
碧云暮合，芳心撩乱，醉眼横斜。

韩	临江仙
竹树阴阴流涧水，黄鹂飞去飞还。
蓬门篱落小桥湾。
更无尘迹到，我自爱其闲。
雨又随风催薄暮，轻雷时动云斑。
归来凉意一窗间。
病馀真倦矣，睡熟簟纹宽。

韩	蝶恋花
斜日清霜山薄暮。
行到桥东，林竹疑无路。
小院横窗香噀雾。
胆屏曲几花如雨。
细酌心情因少驻。
九万刚风，寒影吹琼素。
不是月宫那有许。
霓裳舞彻凌波步。

韩	柳梢青
玉水明沙。
峰回路转，城倚桥斜。
老我登临，同谁酩酊，一望还赊。
飞鸿杳霭天涯。
但拚取、心情酒家。
紫菊枝枝，红茱颗颗，休问年华。

韩	满庭芳
玉水灵山，霜天清晓，非烟非雾琴堂。
载临初度，圭璧记煌煌。
百里民安抚字，欢呼处、禾黍登场。
今年好，为兹春酒，莫惜醉淋浪。
神仙，□领袖，山河勋业，星斗文章。
便黄扉青琐，会遇明良。
愿赐尚方之剑，攀槛折、於古辉光。
飞凫去，甘棠遗爱，留与话桐乡。

韩	菩萨蛮
风前觅得梅花句。
香来自是相分付。
片月动黄昏。
一枝横酒尊。
人间何处有。
又到春时候。
莫负此诗家。
将心吟好花。

韩	贺新郎
梅蕊依稀矣。
岁华深、け然但把，杖藜闲倚。
山绕荒林红叶下，落日孤城烟水。
意兴寄、云何则是。
底事疏枝横绝峭，未吹香、便与花相似。
不忍折，为之喜。
寒鸦万点霜风起。
正人家、园收芋栗，小槽初美。
欲醉阿谁同一饮，拟赋才成又止。
老态度、浑侵发齿。
摸索孤根春在否。
任红红、白白皆桃李。
空烂漫，岂能尔。

韩	百字令・念奴娇
诏飞天上，看金狨系马，西湖风月。
朝罢香烟携满袖，身在琼楼玉阙。
锦绣肝肠，珠玑欬唾，绿鬓非华发。
与谁经济，河山应笑吴越。
且把春酒寻梅，年年眉寿，坐对南枝发。
兵卫朱门生画戟，醉舞尘生罗袜。
山面高堂，溪浮新舰，留取邦人说。
等闲馀事，一时如此奇绝。

韩	菩萨蛮
陇头无驿奚为朵。
岩前有折宜来堕。
风急雪云溪。
诗清满意携。
竹炉良夜饮。
饮竟煎僧茗。
梅以句深长。
得花情未忘。

韩	小重山
点染烟浓柳色新。
小桃红映水，日初匀。
露收芳径草铺茵。
凝情久，风淡起轻尘。
梁燕已争春。
折花闲伴酒，试濡唇。
流莺何处语声频。
阑干曲，蜂蝶更随人。

韩	感皇恩
急管度青枝，醉眠芳草。
云断巫阳梦能到。
乍醒馀困，晴影暗移纱帽。
旧时闲意思，都忘了。
今岁春迟，去年春早。
点点繁红又多少。
惜春归去，酒病翻成花恼。
数声鸣鸟唤，人惊老。

韩	感皇恩
诗社酒徒闲，村村花柳。
月榭风亭更霞牖。
临春结绮，又是那回时候。
不禁中夜雨，相孱愁。
弄蕊攀条，为寻芳酒。
一斗谁能问千首。
江南云梦，空说气吞八九。
持杯人共我，能吟否。

韩	瑞鹧鸪
南兰陵郡鹧鸪词。
底用登临更赋诗。
贵不能淫非一日，老当益壮未多时。
人间天上风云会，眼底眉前岁月知。
只有海门横北固，宦情随牒想推移。

韩	浣溪沙
屋上青山列晚云。
水边红袂映斜曛。
柳阴荷气簟湘纹。
酒以歌长谁乐事，诗成杯滟我离群。
香消凉意有南薰。

韩	浣溪沙
作意如何和好歌。
细翻重看得长哦。
晓梧吹雨露明荷。
老我从他琴下爨，故人元自笛亭柯。
北山烟岫郁嵯峨。

韩	浣溪沙
鸦矫荒寒燕复低。
门前长草与人齐。
长桥南畔小桥西。
安得有诗同尔句，可教无酒泛其杯。
相思常苦易离携。

韩	鹧鸪天
只唱离歌一叠休。
玉溪浮动木兰舟。
如何又对云烟晚，不道难禁草树秋。
空脉脉，忍悠悠。
绸缪终是转绸缪。
相思相见知何处，记取新欢说旧游。

韩	满江红
归锦堂成，云汉上、天垂新画。
有朱颜绿鬓，禁林仙客。
玉局暂从香火社，金龟未报文章力。
看彤庭、赐第别承恩，居君侧。
斑衣戏，蟠桃摘。
翠袖倚，歌檀拍。
正祥开初度，颂声千百。
又是腊前梅态度，几多春近花消息。
想明年、今日醉西湖，光辉赫。

韩	好事近
一涧水南山，腊尽春生梅雪。
行过小桥深处，带疏钟横月。
征衫闲著指东吴，休怕与人别。
吟到翠圆枝上，是归来时节。

韩	菩萨蛮
南枝已见春消息。
今年为寿方知得。
俾尔炽而昌。
流霞浮暗香。
蓬壶清浅水。
笑指云阶喜。
高论不规模。
平戎赋两都。

韩	浣溪沙
风软湖光远荡磨。
春衫初试薄香罗。
踏青无计奈君何。
莫笑老来多岁月，肯教闲去少诗歌。
长安陌上有铜驼。

韩	谒金门
春尚早。
春入湖山渐好。
人去人来虽未老。
酒徒犹恨少。
梅落桃开烟岛。
日日更吹香草。
一片芳心拚醉倒。
冷云藏落照。

韩	祝英台近
馆娃宫，采香径，范蠡五湖侧。
子夜吴歌，声缓不须拍。
崇桃积李花闲，芳洲绿遍，更冉冉、柳丝无力。
试思忆。
老去一片身心，孤负好春色。
古往今来，时序恼行客。
去年今日山中，如何知得。
却又在、他乡寒食。

韩	浣溪沙
梅叶阴阴占晚春。
博山香尽玉嶙峋。
茶瓯酒碗试濡唇。
闲里常愁无伴侣，老来不是有情人。
牡丹天气惜芳辰。

韩	洞仙歌
溪山好处，赢得题新曲。
待足人生甚时足。
问临流情味，倚遍斜晖，应似画、小景生绡一幅。
渔舟声欸乃，岩上云飞，杳杳归鸦去鸿逐。
任当年伊吕，谈笑兴王，争敌恁、闲眠野宿。
待雪天、月夜我还来，醉潇洒清幽，那些儿屋。

韩	点绛唇
山凹春生，探梅只道今年早。
暗香迎晓。
人与花能好。
岁岁持杯，天地同难老。
须吟啸。
放开怀抱。
更约寻瑶草。

韩	减字木兰花
菊花开了。
待得梅梢来索笑。
雪色江波。
看尽千林未觉多。
一丘缓步。
只恐朝来有新句。
岁岁年年。
白发催人到酒边。

韩	采桑子
萧萧两鬓吹华发，老眼全昏。
徒倚衡门。
岁晚寒消涧水痕。
含情更觉沧洲远，欲语谁论。
窈窕孤村。
细雨梅花只断魂。

韩	采桑子
华灯自是年年好，月淡烟空。
依旧东风。
箫鼓吹香醉脸融。
谢他诗侣还相觅，雨迹云踪。
不分情浓。
柳浅梅深鬓影松。

韩	好事近
北客过江来，赢得家家都老。
屈指中兴人物，到如今谁好。
散庵常是爱山林，健笔胜挥扫。
我则临风三叹。
信儿曹惊倒。

韩	减字木兰花
一杯易足。
自断此生犹杜曲。
词客哀时，不敢愁来赋别离。
孤城麦秀。
常愧葛洪丹未就。
诗罢长吟。
衰晚迟回违寸心。

韩	鹧鸪天
便把山林寄此身。
也须诗酒属吾人。
仙家旧是金堂士，吏隐新收玉局名。
惟自乐，不忧贫。
渊明谈笑更清真。
年年眉寿登高後，醉帽常留菊满簪。

韩	好事近
腊雪映江梅，冰玉更分风月。
衮衮紫枢家世，庆诞弥时节。
烘堂赢得戏莱衣，春酒宝杯凸。
籍籍郑庄人物，要汉廷勋业。

韩	太常引
随风和雨带烟开。
更清冷、照崔巍。
片片亦佳哉。
细看得、花如翦裁。
茅檐出没，水浮桥外，人自两峰来。
吟到涧泉梅。
问何似、山阴道回。

韩	西江月
脉脉蜂黄蝶粉，盈盈水秀山明。
卖花声里听吹饧。
佳丽芳华韵胜。
下上休看舞燕，惺忪一任啼莺。
枕痕屏曲梦关情。
酒醒春宵漏尽。

韩	谒金门
行又住。
水远山遥村路。
把酒问春春几许。
老年花似雾。
坐上风流张绪。
留我我还难去。
却忆章台飞柳絮。
只愁萦暮雨。

韩	绕池游慢
菏花好处，是红酣落照，翠蔼馀凉。
绕郭从前无此乐，空浮动、山影林篁。
几度薰风晚，留望眼、立尽濠梁。
谁知好事，初移画舫，特地相将。
惊起双飞属玉，萦小楫冲岸，犹带生香。
莫问西湖西畔□，□九里、松下侯王。
且举觞寄兴，看闲人、来伴吟章。
寸折柏枝，蓬分莲实，徒系柔肠。

李廷忠	水调歌头
抚景几今古，遗恨此江山。
百年形胜，但见幽草杂枯菅。
多少名流登览，赖有神扶坏栋，诗墨尚斑斑。
风月要磨洗，顾我已衰颜。
擎天手，携玉斧，到江干。
一新奇观，领客觞咏有馀闲。
烟草半川开霁，城郭两州相望，都在画屏间。
便拟骑黄鹄，直上扣云关。

李廷忠	满江红
玉帐西来，道前是、绣衣使者。
游览处、秋风鼓吹，自天而下。
湘水得霜清可鉴，巫峰过雨森如画。
有神仙、佳致在胸襟，真潇洒。
荆州宝，元无价。
夔门政，长多暇。
听谈兵樽俎，百川倾泻。
此日寿觞容我劝，他年枢柄还公把。
趁桂花、时节去朝天，香随马。

李廷忠	鹧鸪天
槛外长江浪拍空。
萧萧红蓼白苹风。
三秋告稔三农庆，九日追欢九客同。
烟渚北，月岩东。
莫嫌光景太匆匆。
登龙戏马英雄事，都在南楼一啸中。

李廷忠	踏莎行
星野涵辉，云峰环翠。
南园迎腊开梅蕊。
瑶台仙子笑相逢，金钗行里拼沈醉。
照乘骊珠，出闲天骥。
相随寿母多年纪。
春风侍宴宝花楼，五枝七叶都荣贵。

李廷忠	贺新凉・贺新郎
濯锦江头路。
望祥云、密拥旌幢，初开天府。
冰露壶中秋玉莹，不著人间烦暑。
现物表、神仙风度。
回首太清宫阙杳，是鸣珂簪笔遨游处。
舟万斛，却西诉。
筹边堂上兵无数。
笑当年、蜀山谅将，夜分旗鼓。
听取今朝宣阃令，洗尽蛮烟塞雾。
便催唤、衮衣归去。
运应河清逢岳诞，办中兴事业须申甫。
看岁岁，寿觞举。

李廷忠	霜天晓角
洞天仙伯。
总是梅标格。
来索东风一笑，香浮动、潜溪月。
寿尊谁共酌。
少年花县客。
试问日边春信，梁园上、正飞雪。

李廷忠	感皇恩
昨夜一星明，太微西畔。
应得良朝诞名将。
豹韬龙节，谈笑坐清江汉。
年年梅雪里、开华宴。
铁券高勋，金锺洪算。
要同宗社流芳远。
玺书褒异，自得君王深眷。
看看登剑履、明光殿。

李廷忠	临江仙
人物风流真罕见，何须尘外求仙。
绿龟千岁稳巢莲。
醉倾金凿落，笑拥玉и娟。
须信日边消息好，寒花也作春妍。
笙歌乐地酒中天。
功名无限事，都在寿觞前。

李廷忠	临江仙
秋到三山呈瑞气，斑斑绣虎文章。
早分桂殿一枝香。
婉谋参幕府，华署等朝行。
驾月姮娥来献寿，胜如昨夜辉光。
十分满劝紫霞觞。
年年花萼宴，相约侍君王。

李廷忠	庆清朝
天启重光，地锺上瑞，有人起自东山。
当年谢傅，几曾鹤发貂冠。
不似文章隽老，重来鸣步斗枢间。
洪钧转，五原草绿，太白兵闲。
运庆今朝初度，正日添纹线，月挂冰盘。
恩重御壶宣劝，喜溢天颜。
听取沙堤好语，金科红篆押千官。
春长在，调元鼎里，不假还丹。

李廷忠	卜算子
草际雪痕消，梅上春心动。
碧幕红裙簇画筵，横玉声三弄。
雅兴杂鱼龙，妙舞回鸾凤。
莫道司空眼惯□，还入清宵梦。

胡惠斋	百字令・念奴娇
小斋幽僻，久无人到此，满地狼藉。
几案尘生多少憾，把玉指亲传踪迹。
画出南枝，正开侧面，花蕊俱端的。
可怜风韵，故人难寄消息。
非共雪月交光，这般造化，岂费东君力。
只欠清香来扑鼻，亦有天然标格。
不上寒窗，不随流水，应不钿宫额。
不愁三弄，祗愁罗袖轻拂。

胡惠斋	满江红
暝霭黄昏，灯檠上、荧荧初炙。
银焰袅、孤光分夜，寸心凝碧。
留照娇颜欢笑偶，上元庆赏嬉游夕。
笑聚萤、积雪与偷光，寒儒忆。
蝶眷恋，成何得。
花传喜，知何日。
听邻家昨夜，扣阍谁觅。
焰短始知新月上，摇红孤馆因风急。
恨那人、别後不成眠，时时剔。

谢直	卜算子
双桨浪花平，夹岸青山锁。
你自归家我自归，说着如何过。
我断不思量，你莫思量我。
将你从前与我心，付与他人可。

高似孙	金人捧露盘
下明光，违宣曲，上扬州。
玉帐暖、十万貔貅。
梅花照雪，月随歌吹到江头。
牙樯锦缆，听雁声、夜宿瓜州。
南山客，东山妓，蒲萄酒，裘。
占何逊、杜牧风流。
琼花红叶，做珠帘、十里遨头。
竹西歌吹，理新曲、人在春楼。

高似孙	眼儿媚
翠帘低护郁金堂。
犹自未妆。
梨花新月，杏花新雨，怎奈昏黄。
春今不管人相忆，欲去又相将。
只销相约，与春同去，须到君行。

高似孙	莺啼序
青旗报春来了，玉鳞鳞风旎。
陈瑶席、新奏琳琅，窈窕来荐嘉社。
桂酒洗琼芳，丽景晖晖，日夜催红紫。
湛青阳新沐，人声澹荡花里。
光泛崇兰，坼遍桃李，把深心料理。
共携手、蘅室兰房，奈何新恨如此。
对佳时、芳情脉脉，眉黛蹙、羞搴琼珥。
折微馨、聊寄相思，莫愁如水。
青苹再转，淑思菲菲，春又过半矣。
细雨湿香尘，未晓又止。
莫教一鴂无聊，群芳亹亹。
伤情漠漠，泪痕轻洗。
曲琼桂帐流苏暖，望美人、又是论千里。
佳期杳渺，香风不肯为媒，可堪玩此芳芷。
春今渐歇，不忍零花，犹恋馀绮。
度美曲、造新声，乐莫乐此新知。
思美人兮，有花同倚。
年华做了，功成如委。
天时相代何日已。
怅春功、非与他时比。
殷勤举酒酬春，春若能留，□还亦喜。

高似孙	失调名
红翻茧栗梢头遍。

易祓	蓦山溪
海棠枝上，留得娇莺语。
双燕几时来，并飞入、东风院宇。
梦回芳草，绿遍旧池塘，梨花雪，桃花雨。
毕竟春谁主。
东郊拾翠，襟袖沾飞絮。
宝马趁雕轮，乱红中、香尘满路。
十千斗酒，相与买春闲，吴姬唱，秦娥舞。
拼醉青楼暮。

易祓	喜迁莺
帝城春昼。
见杏脸桃腮，胭脂微透。
一霎儿晴，一霎儿雨，正是催花时候。
淡烟细柳如画，雅称踏青携手。
怎知道、那人人，独倚阑干消瘦。
别後。
音信断，应是泪珠，滴遍香罗袖。
记得年时，胆瓶儿畔，曾把牡丹同嗅。
故乡水遥山远，怎得新欢如旧。
强消遣，把闲愁推入，花前杯酒。

易祓	水调歌头
自古清胜地，江带与山。
夸娥擘此石，不独岭之南。
初见仙岩第一，再见砻岩第二，今见淡岩三。
邱壑皆有分，品第不须谈。
望前驱，陪後乘，破晴岚。
出城一舍而近，峭壁与天参。
不使尘埃脚，忽觉烟云对面，鹤驭可同骖。
杖屦从归去，此乐湘潭。

易祓妻	一翦梅
染泪修书寄彦章。
贪做前廊。
忘却回廊。
功名成就不还乡。
铁做心肠。
石做心肠。
红日三竿懒画妆。
虚度韶光。
瘦损容光。
不知何日得成双。
羞对鸳鸯。
懒对鸳鸯。

章斯才	水调歌头
帝念重湖远，使者选清强。
关西夫子人杰，搅辔出鸳行。
熊楚一天坐镇，虎节三台更历，号令肃秋霜。
褰帷间风俗，原隰总生光。
瞻南极，朝北斗，酌霞觞。
潢池息浪奏凯，筹饷属萧张。
一点眉间多，一札日边有诏，香案侍东皇。
岁岁蓬壶宴，好景对枨黄。

章斯才	水调歌头
秋老楚天阔，光粲极南星。
郁葱瑞霭浮动，湘水舞湘灵。
方启流虹华旦，恰值绂麟弥月，嘉会庆千龄。
维岳绛神处，玉印注长生。
衣衮绣，袍练鹊，纽双萦。
民气和乐，雁到回地作欢声。
楚观连天境界，四景撩人风物，身世自蓬瀛。
剩酌金貂醁，飞诏到临蒸。

危稹	水龙吟
洛阳九老图中，当时司马年犹小。
争如今夕，举杯相劝，十人齐寿。
已幸同庚，何分雌甲，本无多少。
但有头可白，无愁可解，只如此、都赢了。
庆礼十年还又，更十年、依前难老。
尽教百岁，做人高祖，见孙白首。
却要从今，探梅脚健，看山眼好。
赖天公，顿得东园长在，陪歌陪酒。

危稹	渔家傲
老去诸馀情味浅。
诗词不上闲钗钏。
宝幌有人红两靥。
帘间见。
紫云元在梨花院。
十四条弦音调远。
柳丝不隔芙蓉面。
秋入西窗风露晚。
归去懒。
酒酣一任乌巾岸。

危稹	沁园春
籍甚声名，门阑相种，文章世科。
算当年瑞世，正当夏五，仙家毓德，全是春和。
底事屏星，著之海峤，奈此腾骧骥足何。
君知否，看飞来丹诏，径上鸾坡。
殷勤携酒相过。
要滟滟浮君金叵罗。
叹同心相契，古来难觅，二年同处，意总无它。
如此平分，更教添个，也自清风明月多。
拼沈醉，任光浮绿鬓，笑满红涡。

王居安	满江红
八十归来，方岩下、几竿修竹。
柴门外，沙铺软路，水流清玉。
栽接新来桃与李，安排旧日松和菊。
过小桥、作个看山楼，千峰绿。
收笔砚，藏棋局。
酒莫饮，经须读。
但平平放下，顿超凡俗。
独睡已无年少梦，闲吟不唱他家曲。
算人生、万事苦无多，相将足。

王居安	沁园春
湖海襟期，烟霞气宇，天下星郎。
有灵方时後，年年却老，神锋耳底，夜夜腾光。
万卷蟠胸，千锺蘸甲，衮衮词源三峡滂。
功成处，见须弥日月，河岳星霜。
兴来引笔千行。
看举世何人是智囊。
任纵横万变，难瞒道眼，优游自乐，不识愁肠。
闹市丛中，密林静处，鼻观常闻三界香。
天书到，听笙箫竞奏，幢盖班行。

王克勤	朝中措
银河无际渺澄空。
一点寿光中。
此夕谪仙初度，清歌吉甫清风。
文章间世，曾亲玉座，屡赐金锺。
丹禁若须鳌便，赤城唤取渔翁。

锺将之	浣溪沙
鬓亸云梳月带痕。
软红香里步莲轻。
妖娆六幅过腰裙。
不怕满堂佳客醉，只愁灭烛翠眉颦。
更期疏影月黄昏。

锺将之	浣溪沙
苹老秋深水落痕。
桂花微弄雨花轻。
癯仙也解醉红裙。
太白麴君愁满饮，小鸿眉黛爱低颦。
尊前一洗眼花昏。

锺将之	水调歌头
更似南津港，再遇吕公船。

吴礼之	浣溪沙
南国风流是故乡。
红盐落子不因霜。
于中小底最珍藏。
荐酒荐茶些子涩，透心透顶十分香。
可人回味越思量。

吴礼之	喜迁莺
银蟾光彩。
喜稔岁闰正，元宵还再。
乐事难并，佳时罕遇，依旧试灯何碍。
花市又移星汉，莲炬重芳人海。
尽勾引，遍嬉游宝马，香车喧隘。
晴快。
天意教、人月更圆，偿足风流债。
媚柳烟浓，夭桃红小，景物迥然堪爱。
巷陌笑声不断，襟袖馀香仍在。
待归也，便相期明日，踏青挑菜。

吴礼之	丑奴儿・采桑子
金风颤叶，那更饯别江楼。
听凄切、阳关声断，楚馆云收。
去也难留。
万重烟水一扁舟。
锦屏罗幌，多应换得，蓼岸苹洲。
凝想恁时欢笑，伤今萍梗悠悠。
谩回首、妖娆何处，眷恋无由。
先自悲秋。
眼前景物只供愁。
寂寥情绪，也恨分浅，也悔风流。

吴礼之	杏花天
闷来凭得阑干暖。
自手引、朱帘高卷。
桃花半露胭脂面。
芳草如茵乍展。
烟光散、湖光潋滟。
映绿柳、黄鹂巧啭。
遥山好似宫眉浅。
人比遥山更远。

吴礼之	雨中花・夜行船
眷浓恩重，长离永别，凭谁为返香魂。
忆湘裙霞袖，杏脸樱唇。
眉扫春山淡淡，眼裁秋水盈盈。
便如何忘得，温柔情态，恬静天真。
凭栏念及，夕阳西下，暮烟四起江村。
渐入夜、疏星映柳，新月笼云。
酝造一生清瘦，能消几个黄昏。
断肠时候，帘垂深院，人掩重门。

吴礼之	瑞鹤仙
风传秋信至。
颤叶叶庭梧，飘零阶砌。
年华迅流水。
况荣枯翻手，存亡弹指。
谁编故纸。
论古往、英雄斗智。
在当时、唤做功名，到此尽成闲气。
何谓。
生为行客，死乃归人，世同驿邸。
十步九计。
空捞攘，谩儿戏。
忍都将、有限光阴萦绊，趁逐无穷天地。
我直须、跳出樊笼，做个俏底。

吴礼之	蓦山溪
刘郎老矣，倦入繁华地。
触目愈伤情，念陈迹、人非物是。
共谁携手，落日步江村，临远水，对遥山，闲看烟云起。
买牛卖剑，便作儿孙计。
朋旧自荣华，也怜我、无名无利。
箪瓢锺鼎，等是百年身，空妄作，枉迂回，贪爱从今止。

吴礼之	风入松
苹汀蓼岸荻花洲。
占断清秋。
五湖景物供心眼，几曾有、一点闲愁。
梦里翩翩胡蝶，觉来叶叶渔舟。
谢郎随分总优游。
信任沈浮。
恬然云水无贪吝，笑腰缠、骑鹤扬州。
只恐丹青妙笔，写传难尽风流。

吴礼之	渔家傲
红日三竿莺百啭。
梦回鸳枕离魂乱。
料得玉人肠已断。
眉峰敛。
晓妆镜里春愁满。
绿琐窗深难见面。
云笺谩写教谁传。
闻道笙歌归小院。
梁尘颤。
多因唱我新词劝。

吴礼之	蝶恋花
睡思厌厌莺唤起。
帘卷东风，犹未忺梳洗。
眼细眉长云拥髻。
笑垂罗袖熏沈水。
媚态盈盈闲举止。
只有江梅，清韵能相比。
诗酒琴棋歌舞地。
又还同醉春风里。

吴礼之	蝶恋花
急水浮萍风里絮。
恰似人情，恩爱无凭据。
去便不来来便去。
到头毕竟成轻负。
帘卷春山朝又暮。
莺燕空忙，不念花无主。
心事万千谁与诉。
断云零雨知何处。

吴礼之	蝶恋花
满地落红初过雨。
绿树成阴，紫燕风前舞。
烟草低迷萦小路。
昼长人静扃朱户。
沈水香销新剪苎。
枕朦胧，花底闻莺语。
春梦又还随柳絮。
等闲飞过东墙去。

吴礼之	桃源忆故人
画桥流水飞花舞。
柳外斜风细雨。
红瘦绿肥春暮。
肠断桃源路。
欢随仙子乘鸾去。
镂月裁云何处。
唯有病和愁绪。
肯伴刘郎住。

吴礼之	谒金门
风乍扇。
帘外落红千片。
飞尽落花春不管。
斗忙莺与燕。
往事上心撩乱。
睡起日高犹倦。
料得伊家情眷眷。
近来长梦见。

吴礼之	霜天晓角
连环易缺。
难解同心结。
痴呆佳人才子，情缘重、怕离别。
意切。
人路绝。
共沈烟水阔。
荡漾香魂何处，长桥月。
断桥月。

吴礼之	霜天晓角
西风又急。
细雨黄花湿。
楼枕一篙烟水，兰舟漾、画桥侧。
念昔。
空泪滴。
故人何处觅。
魂断菱歌凄怨，疏帘卷、暮山碧。

吴礼之	生查子
吴山与越山，相对摩今古。
袅缆浙江亭，回首西兴渡。
区区名利人，无分香闺住。
匆遽促征鞍，又入临平路。

吴礼之	失调名
我不成、心酸眼软。

吴礼之	好事近
金菊间芙蓉，秋意未为萧索。
临水见山庭院。
伴玉人杯酌。
携炉终日袅沈烟，氤氲篆文□。
可惜被风吹散，把袖儿笼著。

吴礼之	柳梢青
板约红牙。
歌翻白雪，杯泛流霞。
苏小情多，潘郎年少，欢计生涯。
轩窗临水人家。
更门掩、青春杏花。
百万呼卢，十千沽酒，不负韶华。

陈善	满江红
三月风前花薄命，五更枕上春无力。

丁黼	满江红
梅腊宾春，瑞烟满、华堂馥郁。
还又祝、屏垂彩帨，觞称醽醁。
南浦西山开寿域，朱帘画栋调新曲。
庆彩衣、龙节侍慈萱，春长绿。
双鹤发，齐眉福。
一麟瑞，如冰玉。
看国封重见，五霞凝轴。
王母瑶池鸾凤驭，麻姑金鼎神仙箓。
数从今、椿算到何时，蟠桃熟。

俞国宝	贺新凉・贺新郎
梦里骖鸾鹤。
觉三山不远，依前海风吹落。
浮到五湖烟月上，刚被梅香醉着。
粲玉树、轻明疏薄。
十万琼琚天女队，捧冰壶、玉液琉璃杓。
来伴我，荐清酌。
恍然梦断浑非昨。
问溪边竹外，新来为谁开却。
无限冰魂招不得，拟把离骚唤觉。
待抖擞、红尘双脚。
万里瑶台终一到，想玉奴、不负东昏约。
留此恨，寄残角。

俞国宝	风入松
一春长费买花钱。
日日醉花边。
玉骢惯识西湖路，骄嘶过、沽酒垆前。
红杏香中箫鼓，绿杨影里秋千。
暖风十里丽人天。
花压髻云偏。
画船载取春归去，馀情寄、湖水湖烟。
明日重扶残醉，来寻陌上花钿。

俞国宝	瑞鹤仙
春衫和泪著。
又燕入江南，雁归衡岳。
东风晓来恶。
绕西园无绪，泪随花落。
愁钟恨角。
梦无凭、难成易觉。
到春来易感，韩香顿减，沈腰如削。
离索。
挑灯占信，听鹊求音，不禁春弱。
云轻雨薄。
阳台远，信难托。
念盟钗一股，鸾光两破，已负秦楼素约。
但莫教、嫩绿成阴，把人误却。

俞国宝	清平乐
数声乌鹊。
院宇寒萧索。
杨柳梢头秋过却。
无叶可供风落。
可人犹有芙蕖。
向人泠澹妆梳。
云外征鸿过尽，夕阳依旧平芜。

俞国宝	卜算子
翦烛写香笺，拨火温寒醑。
门外东风将我愁，欲作三更雨。
夜夜玉楼心，日日长亭路。
豆蔻花开信不来，尘满金钗股。

俞国宝	风入松
东风巷陌暮寒骄。
灯火闹河桥。
胜游忆遍钱塘夜，青鸾远、信断难招。
蕙草情随雪尽，梨花梦与云销。
客怀先自病无聊。
绿酒负金蕉。
下帏独拥香篝睡，春城外、玉漏声遥。
可惜满街明月，更无人为吹箫。

徐冲渊	水调歌头
穷达付天命，生死见交情。
人今老矣，□□狗苟与蝇营。
赢得一头霜雪。
闲却五湖风月。
鸥鸟负前盟。
颜厚已如甲，太息误平生。
想箕山，怀颍水，挹馀清。
只今归去，沧浪深处濯吾缨。
笑抚山中泉石。
细说人间荆棘。
有道苦难行。
好补青萝屋，且占白云耕。

李好义	谒金门
花过雨。
又是一番红素。
燕子归来衔绣幕。
旧巢无觅处。
谁在玉楼歌舞。
谁在玉关辛苦。
若使胡尘吹得去。
东风侯万户。

李好义	望江南・忆江南
思往事，白尽少年头。
曾帅三军平蜀难，沿边四郡一齐收。
逆党反封侯。
元宵夜，灯火闹啾啾。
厅上一员闲总管，门前几个纸灯球。
箫鼓胜皇州。

程准	水调歌头
船系钓台下，身寄碧云端。
胸中千古风月，笔下助波澜。
唤起羊裘仙魄，来伴蝉冠清影，星阁倚阑干。
上想中兴事，名节重於山。
濯沧浪，开玉鉴，照朱颜。
平生多少英气，直欲斩楼兰。
尽道诗书元帅，好作经纶上衮，勋业秉华丹。
霄汉展鸾翼，雷雨震龙蟠。

高翥	秋日田父辞
啄黍黄鸡没骨肥。
绕篱绿橘缀枝垂。
新酿酒，旋裁衣。
正是昏男嫁女时。

高翥	秋日田父辞
少妇挼蓝旋染裙。
大儿敲葛自浆巾。
新摘摘，笑欣欣。
相唤相呼看赛神。

高惟月	念奴娇
岩扃不锁，算空洞深窈，是谁初凿。
帝遣六丁持月斧，乱把云根镵斫。
骇目奇观，恍如崩浪，汹涌从天落。
谪仙何处，翠珉佳句如昨。
惆怅白首重游，多情还似，与青山有约。
且对清尊酬胜赏，休想舞衣歌乐。
景物依然，头颅如许，何事嗟漂泊。
翩翩归兴，故山无限林壑。

彭叔夏	水调歌头
铜章纡墨绶，茜服佩银鱼。
慈闱一笑，全胜莱子彩衣裾。
好事柿红萱草，长伴朱颜绿发，荣贵更谁如。
轴锦装鸾诰，帘绣窣藤舆。
龙为炙，麟作脯，倒琼壶。
寿筵今年，邀请金母伴麻姑。
缥渺飞琼舞罢，宛转双成歌彻，何物奉亲娱。
探支长命缕，预借角蟾蜍。

应	失调名
横斜淡月黄昏，漏泄早春消息。

吴康	失调名
试问海棠健否，海棠虽似，减清香。

吴康	失调名
凌空蜂翼递香来，惊破蜜房幽梦。

汪	贺新郎
田舍炉头语。
便如何学得，三变美成家数。
村酒三杯狂兴发，拔剑偶然起舞。
只麽也、迎寒送暑。
待草万言书上阙，似忧端、倚柱东邻女。
卿相事，未易许。
渔歌且和芙蓉渚。
又何须、淫辞媟语，诃风诋雨。
劝人生、且随缘分，分外一毫莫取。
那富贵、由天付与。
身蹈危机犹不觉，如布衣、自在都无阻。
空博得，雪千缕。

汪	蝶恋花
午夜凉生风不住。
河汉无声，时见疏星度。
佳客伴君知未去。
对床只欠潇潇雨。
素月四更山外吐。
金鸭慵添，消尽沈烟缕。
料想玉楼人念处。
归舟日望荷花浦。

汪	念奴娇
谁家野菜饭炊香，正是江南寒食。
试问春光今几许，犹有三分之一。
枝上花稀，柳间莺老，是处春狼藉。
新来燕子，尚传晋苑消息。
应记往日西湖，万家罗绮，见满城争出。
急管繁弦嘈杂处，宝马香车如织。
猛省狂游，恍如昨梦，何日重寻觅。
杜鹃声里，桂轮挂上空碧。

汪	水调歌头
落日水亭静，藕叶胜花香。
时贤飞盖，松间喝道挟胡床。
暑气林深不受，山色晚来逾好，顿觉酒尊凉。
妙语发天籁，幽眇亦张皇。
射者中，弈者胜，兴悠长。
佳人雪藕，更调冰水赛寒浆。
惊饵游鱼深逝，带箭山禽高举，此话要商量。
溪上采菱女，三五傍垂杨。

汪	如梦令
几点弄晴微雨。
翳日薄云来去。
断送一番春，满径杨花飞絮。
无语。
无语。
还是旧时院宇。

汪	贺新郎
帖子传新语。
问自来、翰林学士，几多人数。
或道江心空铸镜，或道艾人如舞。
或更道、冰盘消暑。
或道芸香能去蠹，有宫中、斗草盈盈女。
都不管，道何许。
离骚古意盈洲渚。
也莫道、龙舟吊屈，浪花吹雨。
只有辟兵符子好，少有词人拈取。
谁肯向、帖中道与。
绝口用兵两个字，是老臣、忠爱知艰阻。
写此句，绛纱缕。

汪	贺新郎
夜对灯花语。
且随宜、果盘草草，两三杯数。
翠玉环中园五亩，自唱山歌自舞。
况今夜、尊前无暑。
何用食前须方丈，更後车、何用婵娟女。
这闲福，自心许。
蓼花芦叶纷江渚。
有沙边、寒蛩吟透，梧桐秋雨。
羡甚满堂金玉富，未可学人渔取。
怕天也、未曾相与。
豹遁蛟藏泉可濯，有鬼神、呵护盘之阻。
鲜可食，脍银缕。

汪	鹧鸪词・瑞鹧鸪
伤时怀抱不胜愁。
野水粼粼绿遍洲。
满地落花春病酒，一帘明月夜登楼。
明眸皓齿人难得，寒食清明事又休。
只是鹧鸪三两曲，等闲白了几人头。

汪	念奴娇
相逢草草，共吟诗、同醉杯中之物。
评论三王讥五霸，谈辩喧哗邻壁。
敲缺唾壶，击残如意，妙语飞华雪。
无能为也，如何对此三杰。
看取东野诗成，南昌书就，奈征车催发。
後夜山深何处宿，红豆寒灯明灭。
一老堪怜，两生未起，应念星星发。
风传佳话，花村无犬惊月。

汪	西江月
千缕柳丝犹嫩，一星榆火初明。
载将新意寿幽人。
红袖持杯劝尽。
老鹤自偏野性，沙鸥难比轻身。
殷勤多谢祝长春。
一笑东风夜静。

汪	沁园春
民吾同胞，剖破藩篱，元是大家。
故见之诰诏，视如子弟，谆勤恳切，悃愊无华。
孝悌力田，职当劝相，起早非干为看花。
亲酌酒，老农唯诺，句句仁芽。
晓来犹觉寒些。
看雨湿风吹旗□斜。
笑吾生八十，尽谙农事，公筵既彻，更共烹茶。
高唱豳风，敬酬令尹，王道桑麻乐有涯。
春务急，见溪头杨柳，已可藏鸦。

汪	如梦令
一只船儿没赛。
七十六年装载。
把柁更须牢，风饱蒲帆轻快。
无碍。
无碍。
匹似子猷访戴。

汪	江城子
可是东风、当日欠商量。
百紫千红春富贵，无半点，似渠香。

虞刚简	南乡子
儿有掌中杯。
但把归期苦苦催。
奕世衣冠仍上第，公台。
元自诗书里面来。
秋色为渠开。
先我梁山马首回。
猿鹤莫轻窥蕙帐，惊猜。
抬步归休亦乐哉。

张拭	向湖边
万里烟堤，百花风榭，游女翩翩羽盖。
彩挂秋千，向花梢娇对。
矧门外、森立乔松，日花争丽，犹若当年文会。
廊庙夔龙，暂卜邻交外。
共讲真率，玉糁金齑脍。
同萧散寄傲，樽罍倾北海。
佳处难忘，约追欢须再。
况风月不用一钱买。
但回首，七虎堂中心欲碎。
千里相思，幸前盟犹在。

赵希明	霜天晓角
空山木落。
月淡阑干角。
相与羊裘披上，方知道、宦情薄。
老来须自觉。
酒尊行处乐。
疑到碧湾无路，滩声小、橹声薄。

程	醉蓬莱
望皇都清晓，瑞日祥烟，洞开阊阖。
一朵红云，映重瞳日月。
万岁山高，九霞杯暖，正想宸游洽。
绝塞庭琛，重闱天笑，年年仙阙。
韶凤徘徊，蒲鱼演漾，镐酒恩浓，龙蟠建业。
玉琢麟符，分付人中杰。
奠国安民，持将祝寿，乐作君臣悦。
看取头厅，押班称贺，明年天节。

程	西江月
岁贡来从玉垒，天恩拜赐金奁。
春风一朵紫云鲜。
明月轻浮盏面。
想见清都绛阙，雍容多少神仙。
归来满袖玉炉烟。
愿侍年年天宴。

程	鹧鸪天
饮罢天厨碧玉觞。
仙韶九奏少停章。
何人采得扶桑椹，捣就蓝桥碧绀霜。
凡骨变，骤清凉。
何须仙露与琼浆。
君恩珍重浑如许，祝取天皇似玉皇。

程	水调歌头
玉女扫天净，雍观掠江宽。
问君何事底急，夜半挟舟还。
三岛眠龙惊觉，万顷明琼碾破，凉月照东南。
碧气正吞吐，满挹漱膺肝。
烟蓬上，乘云象，嗷天关。
人间已梦，我独危坐玩漫汗。
螭殿黄昏未锁，鹤氅翩跹蜚下，共吸酒壶乾。
兴罢吹笙去，风露五更寒。

程	水调歌头
电阙驱神骏，铁棰起痴蛟。
木鸣山裂盛夏，白昼野魖号。
急上瑶庭深处，为问龙君何怒，抉破古天河。
日华开绚采，雨意属诗豪。
与君来，蜚玉佩，斩觚瓢。
纤流沈羽，借我万斛沸银涛。
醉拍满缸香雪，写竭一池浓墨，逸气正飘飖。
何事谪仙子，归去续松醪。

程	水调歌头
日毂金钲赤，雪窦水晶寒。
支机石下翻浪，喷薄出层关。
半夜雌龙惊走，明日灵蛇张甲，蜚上石盘桓。
多谢山君护，未放醉翁闲。
安得醉，风，露珊珊。
翠云老子，邀我瑶佩驾红鸾。
一勺流觞何有，万石横缸如注，虹气饮溪乾。
忽梦坐银井，长啸俯清湍。

程	水调歌头
天地本无际，南北竟谁分。
楼前多景，中原一恨杳难论。
却似长江万里，忽有孤山两点，点破水晶盆。
为借鞭霆力，驱去附昆仑。
望淮阴，兵冶处，俨然存。
看来天意，止欠士雅与刘琨。
三拊当时顽石，唤醒隆中一老，细与酌芳尊。
孟夏正须雨，一洗北尘昏。

程	水调歌头
渤澥东南界，西北倚昆仑。
当时推步，但知宇内有乾坤。
午夜风轮微转，驾我浮空泛景，一息过天垠。
俯视人间世，渺渺聚沤尘。
挽天吴，摩海若，吐还吞。
宁用计年，八十阳九又三阴。
要自白榆星外，直至黑流沙底，山与泽俱平。
不论初末度，一色界如银。

程	六州歌头
向来抵掌，未必总谈空。
难遍举，质三事，试从公。
记当年，赋得一丘一壑，天鸢阔，渊鱼静，莫击磬，但酌酒，尽从容。
一水西来他日，会从公、曳杖其中。
问前回归去，已笑白发成蓬。
不识如今，几西风。
蒙庄多事，论虱豕，推羊蚁，未辞终。
又骤说，鱼得计，孰能通。
□□□。
叹如云罔罟，龙伯啖，眇难穷。
凡三惑，谁使我，释然融。
岂是匏瓜者，把行藏、悉付鸿蒙。
且从头检校，想见迎公。
湖上千松。

程	满江红
黄鹤楼前，江百尺、波横光溢。
问老子、当年高兴，何人知得。
最爱洞庭天际水，分明表里玻璃色。
恐今宵、未必似前番，天应惜。
都莫问，鸿锺勒。
也休羡，壶天谪。
忆故人霜下，乱滩横笛。
便好骑鲸游汗漫，古来蟾影何曾没。
更明年、重约再来时，乘槎客。

程	满江红
颇恨登临，浪自作、骚人愁语。
石城上、何须苦说，死袁生褚。
当日卧龙商略处，秦淮王气真何许。
与君来、萧瑟北风寒，黄云暮。
枕锺阜，湖玄武。
生此虎，真蹲踞。
看四山环合，休临江渚。
可笑唐人无意度，却言此虎凌波去。
君且住、明月为人来，潮生浦。

程	沁园春
玉局仙人，轻帆万里，送入三吴。
怪一舟如叶，元无浊物，依然姑射，满载冰壶。
昔日文君，千言成诵，不识如今记得无。
新来也，喜都将分付，一颗骊珠。
向来田赋蠲输。
散多少、春风巴与渝。
算公家粗了，莼鲈而已，何妨西子，白发江湖。
印铸黄金，时来须佩，毕竟人生万卷书。
离情处，正秦淮岁晚，雪意模糊。

程	步虚词・西江月
休怪频年司钥，仙官长守仙宫。
东风未肯到凡红。
先舞云韶彩凤。
都是一团和气，故教上苑春浓。
群仙拍手过江东。
高唱紫芝新颂。

程	沁园春
公有仙姿，苍松野鹤，落落昂昂。
论法主长生，仍须极贵，云台绛阙，都许尚羊。
更忆当年，而今时候，一念功名下帝旁。
天分付，使人间草木，尽有春香。
人知相法奇庞。
又那识、阴功事更长。
算毗陵荒政，江东风采，忠文典则，生光。
再岁秦淮，觚棱入梦，帷幄从来在庙堂。
公归去，好平心献替，人望时康。

程	沁园春
那用招秋，休言推暑，风自薰兮。
问谁解当初，识公来处，月明碧落，旆卷青霓。
千丈长松，起人生意，冻芋寒瓜空满畦。
还堪怪，怪诸公衮衮，我尚凭泥。
须教一举崔嵬。
算人世、功名各有梯。
更何须炼鼎，玄霜绛雪，只烦煮茗，水饼冰齑。
紫府多仙，招来满座，公自长生角亢齐。
何曾也，有玉麟行地，老凤梧栖。

程	沁园春
君有新词，何妨为我，时遣奚奴。
看此山大小，风流晋宋，眼中馀子，苦自侏儒。
九曲清溪，千枝杨柳，还记新条更有无。
春将好，欲从君商略，君意何如。
佳人玉佩琼琚。
更胸中、浇灌有诗书。
把古人行处，从头检点，今人说底，却不须渠。
更上石头，重登锺阜，画作金陵考古图。
频相见，怕薰风早晚，便隔天隅。

程	沁园春
消得雕栏，也不枉教，车马如狂。
怪元和一事，韩公子者，归来斫去，玉毁昆冈。
为解花嘲，朝来试看，采佩殷霞浥露香。
君休怪，算只缘太艳，俗障难降。
诗人未易平章。
向百卉、雕零独後装。
看洪炉大器，从来成晚，只须这著，也做花王。
况是月坡，花围一尺，压尽纷纷琐细芳。
还堪笑，笑龙锺老凤，方入都堂。

程	沁园春
试课阳坡，春後添栽，多少杉松。
正桃坞昼浓，云溪风软，从容延叩，太史丞公。
底事越人，见垣一壁，比过秦关遽失瞳。
江神吏，灵能脱罟，不发卫平蒙。
休言唐举无功。
更休笑、丘轲自厄穷。
算汨罗醒处，元来醉里，真敖假孟，毕竟谁封。
太史亡言，床头酿熟，人在晴岚杳霭中。
新堤路，喜樛枝鳞角，夭矫苍龙。

程	锦堂春・锦堂春慢
最是元来，苦无风雨。
只恁匆匆归去。
看游丝、都不恨，恨秦淮新涨，向人东注。
醉里仙人，惜春曾赋。
却不解、留春且住。
问何人、留得住。
怕小山更有，碧芜春句。

程	壶中天・念奴娇
日躔东井，正轮囷桂影，十分光洁。
火令方中符国运，天与非常英杰。
荦荦平生，眼空宇宙，绿发千寻雪。
笑谈一镇，单于底事心慑。
晚岁佛地功深，人间富贵，五湖烟水阔。
谁遣心期事左，须酬满、麒麟勋业。
又也何妨，长生仙箓，已在黄金阙。
中原恢拓，要公归任调燮。

程	烛影摇红
青旆摇风，朱帘漏月黄昏早。
蓬山万叠忽蜚来，上有千灯照。
和气祥烟缭绕。
映琼楼、五云缥缈。
青裙缟袂，乱吹繁弦，九衢欢笑。
元是琴堂，十分管领春光到。
手移星宿下人寰，招客来仙岛。
信道邦人见少。
彷佛似、皇都春好。
明年只恐，鳌山扈从，随班清晓。

程	谒金门
烟漠漠。
醉里看春都错。
过了清明迟一著。
牡丹重约摸。
晓日渐明檐角。
天与芳辰难却。
驻得韶华元有药。
桃源谁共约。

程	水龙吟
道家弱水蓬莱，鲸波万里谁知得。
人间自有，南昌居士，仙风道骨。
诗似白星，貌如聃老，风尘挺出。
向谪仙家里，滕王阁畔，飘玉佩、下丹阙。
黄发四朝元老，又谁知、重生绿发。
手提一笔，活人多少，三千功积。
已冠文昌，人人瞻望，玉枢躔逼。
对新凉、酒颊微红，宛是一星南极。

程	喜迁莺
少年意气，脑燕兵胡，虏王区脱。
眼底朦胧，腹中空洞，不著曹刘元白。
闻道殊科八中，也要彩卢连掷。
收拾尽，到如今但有，寸心如铁。
天付，真奇特。
口静神充，双眼胡僧碧。
楚国离骚，唐朝词学，未信芳尘□歇。
结取佳人香佩，截断儿曹绮舌。
归去也，且斓斑戏彩，好春长日。

程	喜迁莺
评君谁似，似长松千丈，离奇多节。
骨瘦棱棱，文高荦荦，今日□来仙阙。
走卒识公容貌，酋虏问公官阀。
更史馆，一编书多少，频添勋业。
伟绝。
今岁别。
新绿名孙，又见枝生叶。
底事七旬，双瞳如水，毕竟桂花方发。
赐第彤墀秋早，又一瑶枢光洁。
故人也，念相逢谁似，凤池同列。

程	喜迁莺
一天风露，喜初行弹压，人间残暑。
金母此时，云先绛，又见枢星光吐。
人道鸿逢日，可是东方明处。
更天上、走王人络绎，仪鸾琼醑。
听语。
更希举。
试把皇朝、盛事都来数。
当日鳌头，皇扉侍母，绿发方瞳□□。
更有飞凫王季，往往文星再聚。
浑休问，但回班千岁，貂蝉成谱。

程	喜迁莺
去年玉燕，记曾期今岁，瑶光入度。
今日都人，从头屈指，尽是黑头公辅。
争道一朝语合，谁信千龄际遇。
更积雨。
晓来晴，洗出琉璃秋宇。
笑语。
知何许。
旆卷青霓，来自钧天所。
道骨仙风，安排顿著，须是人间紫府。
要识云台高绝，更有凤池深处。
从今数。
看千秋万岁，永承明主。

程	柳梢青
官已尚书，人犹寒素，仙有名言。
谓是若人，法当至贵，仍主修年。
唐人四字鲜妍。
堪照映、画堂彩烟。
更对新凉，一声芝曲，万斛金船。

程	柳梢青
嫩绿成堆。
朝来红紫，都在莓苔。
方见春来，又闻春去，暗里谁催。
人生易老何哉。
春去矣、秋风又来。
何似云溪，长春日月，无去无归。

程	酹江月・念奴娇
平生有意，把六经膏泽，人人沾受。
白被子明康节辈，浪说乘除先後。
遇合一时，英雄千古，谁是高强手。
蹉跎岁晚，临风浩然搔首。
今但入梦青山，云溪深处，烟月生怀袖。
宿有十年萧散愿，此段功缘须就。
因忆坡公，仇池有约，莫误归时候。
今朝对酒，歌此与君为寿。

程	贺新郎
袖手云溪畔。
看人间、纷纷饥乌腐鼠，触蛮交战。
便得金鱼垂玉带，多少雌黄点勘。
算此语、必非河汉。
直自弹冠班八座，更青春、数到期颐算。
一段玉，无纤玷。
公难学处尤堪羡。
全似□、泠泠秋水，体清形健。
衮处从来高一著，那肯随人脚转。
要须是、常见乾坤清晏。
天意未教公猛去，要都俞、了却从公便。
歌寿，朱帘卷。

程	宝鼎现
绿杨欲舞，红杏微笑，春工渐侈。
试偻指、自从嘉定，数到宝庆□□里。
无一岁、不书年大有，问元功谁燮理。
□□□、於变雍熙，如此自当千岁。
况是端笏蓬莱陛。
但看雍容、玉立山峙。
炼五色、补天无迹，扶日天衢光四被。
安清、填群心声色，恬然如谈笑耳。
更八荒、民生奠枕，此著又当千岁。
又况善述先猷，严武备、不开边鄙。
阴功遍南北，千岁未多畴祉。
且说总是三千岁。
此际方岐嶷。
听今日、处处笙歌，何止南楼十二。

程	念奴娇
归来一笑，尚看看趁得，人间寒食。
阿寿牵衣仍问我，双鬓新来添白。
忍见庭前，去年芳草，依旧青青色。
西湖雨後，绿波两岸平拍。
天教断送流年，三之一矣，又是成疏隔。
燕子春寒浑未到，谁说江南消息。
玉树熏香，冰桃翻浪，好个山间景物。
这回归去，松风深处横笛。

程	念奴娇
嫣然一笑，向烛花光下，经年才见。
欲语还羞如有恨，方得东君一盼。
天意无情，更教微雨，香泪流丹脸。
今朝霁色，笙歌初沸庭院。
因是思入东屏，当年手植，遍桃源低岸。
失脚东来春七度，辜负芳丛无限。
问讯园丁，宁如归去，细与从头看。
东风独立，白云遮断双眼。

程	倾杯・倾杯乐
銮殿秋深，玉堂宵永，千门人静。
问天上、西风几度，金盘光满，露浓银井。
碧云飞下双鸾影。
迤逦笙歌近笑语，群仙隐隐。
更前问讯。
堕在红尘今省。
渐曙色、晓风清迥。
更积霭沈阴、都卷尽。
向窗前、引镜看来，尚喜精神炯炯。
便折简、浮丘共酌，奈天也、未教酩酊。
来岁却笑群仙，月寒空冷。

程	醉蓬莱
算千葩百卉，谁伴东风，早春时候。
唯有江梅，在人间长久。
雪後霜前，冲涉多少，尚精神如旧。
岁岁年年，酴酥饮了，便为公寿。
更向尊前席上，细看人与梅花，棱棱争瘦。
桃李漫山，都落芳尘後。
和气满身，参调玉弦，表天然孤秀。
来岁今朝，星闱雾阁，一卮春酒。

程	醉蓬莱
记蟾宫桂子，撒向人间，如今时候。
□□□□，□□□□□。
白下长干，乱滩横笛，想昔游依旧。
大海一沤，千年一息，谁称彭寿。
开遍门前丹蕊，渐西风入东篱，酿成仙酒。
□□□□，□□□□□。
卓笔鸡笼，悬天宝盖，占断宣徽秀。
来岁清苕，公家事了，斑衣蓝绶。

程	西江月
天上初秋桂子，庭前八月丹花。
一年一度见仙槎。
秋色分明如画。
愿把阴功一脉，灯灯相续无涯。
降祥作善岂其差。
永作渔樵嘉话。

程	西江月
底事中秋无月，元来留待今宵。
群仙拍手度仙桥。
惊起眠龙夭矫。
天上灵槎一度，人间八月江潮。
西兴渡口几魂消。
又见潮生月上。

程	满庭芳
未岁嘉平，初旬日四，雪中归自崇唐。
山林湖海，一气接苍茫。
踏尽玉龙千丈，更一望、龙尾天长。
须臾上，高峰四顾，迤逦过前冈。
群山，如玉削，松林百万，尽傅琼霜。
浑疑是天际，一鹤翱翔。
人道玉皇三六，欲一叩、风力方刚。
明朝好，金乌衔烛，八表散祥光。

程	满庭芳
去腊飞花，今春未已，迤逦将度元宵。
俄然甲子，青帝下新条。
净扫一天沈霭，红轮满、大地山河。
从今好，便当听取，万国起歌谣。
有人，当此际，锄云深坞，剪月中阿。
已占断春风，自种仙桃。
更扶疏桂影直，从岩底、上拂云梢。
仍为我，长摩苍石，无负此清波。

程	满庭芳
人道苍姬，燠多寒少，故教千岁绵绵。
算来春夏，一气本无偏。
底事今年玉历，秋未朔、风露泠然。
君知否，山深地僻，自是早霜天。
如今，当此去，十分亲切，面问婵娟。
何须看仙槎，海上重还。
好在金英玉屑，□为我、满泛金船。
仍传语，横江秀石，□永锁三川。

程	减字木兰花
不应双睫。
看尽人间花与雪。
曾是当时。
一朵红云拥日飞。
如今正好。
万绿千红深处坐。
也使春工。
唤作天池五月风。

朱用之	意难忘
宫额涂黄。
怕笺凝怨墨，酒渍离觞。
红楼春寄梦，青琐夕生香。
花气暖，柳阴凉。
棹曲水沧浪。
爱弄娇、临流梳洗，顾影低相。
桃花结子成双。
纵题红去後，枉误刘郎。
琴心挑别恨，莺羽学新妆。
千万恨，恼愁肠。
便憔悴何妨。
待共伊、平消别後，几度风光。

厉元范	失调名
叶叶柳眉齐抹翠，梢梢花脸争匀白。

郑域	昭君怨
道是花来春未。
道是雪来香异。
竹外一枝斜。
野人家。
冷落竹篱茅舍。
富贵玉堂琼榭。
两地不同栽。
一般开。

郑域	念奴娇
水晶宫殿，放三千龙女，凌波浮浴。
花里雕房分洞户，隐隐钉头齐簇。
处子娇羞，碧裙无袖，密护圆瑳玉。
堤头微露，半身犹掩金绿。
知是紫府筵开，□随纤指，出玲珑窗屋。
倩剥霓裳轻手搔，掐损些些香玉。
端的中心，密藏芳意，苦苦何时足。
巴城憔悴，采歌犹闻新曲。

郑域	蓦山溪
嫣然一笑，风味人间没。
来自广寒宫，直偷得、天香入骨。
软金缕屑，点缀碧琼枝，花藏叶，叶笼花，刚被风吹拂。
道人衾帐，不用沈烟熨。
插满枕屏山，觉身在、蓝桥仙窟。
一觞一咏，消得九秋愁，篱边菊，畹中兰，甘避芳尘不。

郑域	霜天晓角
绿云剪叶。
低护黄金屑。
占断花中声誉，香与韵、两清洁。
胜绝。
君听说。
是他来处别。
试看金衣犹带，金庭露、玉阶月。

郑域	念奴娇
素肌莹净，隔鲛绡贴衬，猩红妆束。
火伞飞空熔不透，一块玲珑冰玉。
破暑当筵，褪衣剥带，微露真珠肉。
中心些子，向人何大焦缩。
应恨旧日杨妃，尘埃走遍，向南闽西蜀。
困入筠笼消黯搅，香色精神愁蹙。
赖有君谟，为传家谱，不弃青黄绿。
到头甜口，是人都要圜熟。

郑域	念奴娇
蕊宫仙子，爱痴儿、不禁三偷家果。
弃核成根传汉苑，依旧风烟难□。
老养丹砂，长留红脸，点透胭脂颗。
金盘盛处，恍然天上新堕。
莫厌对此飞觞，千年一熟，异人间梨枣。
刘阮尘缘犹未断，却向花间飞过。
争似莲枝，摘来满把，莺嘴平分破。
餐霞嚼露，镇长歌醉蓬岛。

郑域	念奴娇
东陵美景，有轻烟和月，斜风吹雨。
一体龙须随地转，不学松萝儿女。
结就员青，收来掌握，犹带金盘露。
拍浮金井，水花零乱飞舞。
谁信六月飘霜，破开落刃，散银丝金缕。
冷碧凄香萦齿颊，洗我尘襟烦暑。
杜老吟诗，已公留客，此兴无今古。
安期非诞，世间有枣如许。

郑域	画堂春
东风吹雨破花悭。
客毡晓梦生寒。
有人斜倚小屏山。
蹙损眉弯。
合是一钗双燕，却成两镜孤鸾。
暮云修竹泪留残。
翠袖凝斑。

郑域	桃源忆故人
东风料峭寒吹面。
低下绣帘休卷。
憔悴怕他春见。
一任莺花怨。
新愁不受诗排遣。
尘满玉毫金砚。
若问此愁深浅。
天阔浮云远。

郑域	念奴娇
嗟来咄去，被天公、把做小儿调戏。
蹀雪龙庭归未久，还促炎州行李。
不半年间，北胡南越，一万三千里。
征衫著破，著衫人、可知矣。
休问海角天涯，黄蕉丹荔，自足供甘旨。
泛绿依红无个事，时舞斑衣而已。
救蚁藤桥，养鱼盆沼，是亦经纶耳。
伊周安在，且须学老莱子。

郑域	浣溪沙
酒薄愁浓醉不成。
夜长敧枕数残更。
嫩寒时节过烧灯。
已自孤鸾羞对镜，未能双凤怕闻笙。
莫教吹作别离声。

王澡	霜天晓角
疏明瘦直。
不受东皇识。
留与伴春终肯，千红底、怎著得。
夜色。
何处笛。
晓寒无奈力。
若在寿阳宫院，一点点、有人惜。